རྒད་པོ་དང་རྒྱ་མཚོ། 

ཁོང་ནི་ཁེར་རྐྱང་ངང་མཚོ་ཁུག་ཏུ་གྲུ་ཆུང་གཏོང་གིན་ཉ་འཛིན་མཁན་གྱི་རྒད་པོ་ཞིག་ཡིན། ད་བར་ཉིན་གྲངས་བརྒྱད་ཅུ་གྱ་བཞི་འདས་ཟིན་རུང་ཉ་གཅིག་ཀྱང་འཛིན་ཐུབ་མེད། ཐོག་མའི་ཉིན་བཞི་བཅུ་ཡི་རིང་བུ་ཞིག་ཁོང་དང་མཉམ་དུ་ཡོད། ཉིན་བཞི་བཅུ་འདས་རུང་ཉ་ནི་གཅིག་ཀྱང་འཛིན་མ་ཐུབ་པས། 
བུའི་ཕ་མས་རྒད་པོ་ད་ཆ་རླུང་རྟ་རྦད་དེ་གུད་འདུག་ཅེས་བུ་དེར་བརྗོད། བུས་ཀྱང་ཁོ་ཚོའི་ཁ་ཏར་ཉན་ཏེ་གྲུ་གཞན་ཞིག་ཏུ་བསྐྱོད་པས་གཟའ་འཁོར་ཐོག་མ་དེ་རང་ལ་ཉ་སྤུས་དག་གསུམ་བཟུང་ཐུབ་པ་བྱུང༌། རྒད་པོ་ཉིན་ལྟར་གྲུ་སྟོང་པར་ལོག་ཡོང་བ་མཐོང་དུས་བུ་དེར་སེམས་སྡུག་སྐྱེས་ཡོང༌། ཁོས་དུས་རྒྱུན་མཚོ་ངོགས་ལས་བབས་ཏེ་རྒད་པོའི་ཕོན་པོར་སྒྲིལ་བའི་ཉ་འཛིན་ཞགས་པ་དང་ལྕགས་ཀྱུ། མདུང་རྩེ་རྣོ་དེ་བཞིན་གཡོར་ཤིང་སྟེང་དཀྲིས་པའི་འཕྱར་བ་བཅས་བསྡུ་བར་བྱེད། འཕྱར་བའི་ཐོག་གྲོ་སྒྱེ་ལྷེབ་ཙམ་གྱིས་ལྷན་པ་ཐ་ཐོར་བསྣན་ཡོད། དེ་ཚུར་བསྡུས་རྗེས་སྣང་ངོར་དུས་གཏན་དུ་ཕམ་ཉེས་མཚོན་པའི་རུ་དར་ཞིག་དང་ཅིས་མི་མཚུངས། 
རྒད་པོ་ལུས་རིད་ལ་བཞིན་མདངས་ཀྱང་སྐྱོ། མགུལ་སྐེར་དུ་གཉེར་རིས་ཟབ་མོ་འགའ་ཟུག་ནས་མཆིས། མཁུར་ཚོས་ངོས་སྨུག་ཐིག་འགའ་འཁོར་བ་དེ་ནི་ཉི་འོད་ཚ་ཁུལ་གྱི་མཚོ་ཐོག་ལས་ལྡོག་སྟེ་འཕྲོས་པའི་ཤ་ཁེབས་ཡིན། 
སྨུག་ཐིག་ཁོང་གི་ངོ་གདོང་གཞོགས་གཉིས་ནས་ཐུར་དུ་ཁྱབ་ཅིང་ལག་གཉིས་ཀྱིས་རྒྱུན་དུ་ཞགས་པ་འཐེན་ནས་ཉ་ཆེན་པོ་བཟུང་བས་རྨ་ཤུལ་གཏིང་ཟབ་མོ་ཟུག་ཡོད། རྨ་ཤུལ་དེ་དག་རྙིང་པ་ཤ་སྟག་ཡིན་སྟབས་ཉ་འཛིན་རྒྱུ་མེད་པའི་བྱེ་ཐང་ཐོག་གི་ཆུ་སིམ་ཤུལ་བཞིན་གནའ་ཉམས་དོད། སྤྲོ་སྣང་ལྡན་ལ་དཔའ་མི་ཞུམ་པར་མཚོ་ཆུ་ཇི་བཞིན་སྔོ་ཞིང་དྭངས་བའི་འདྲེན་བྱེད་ཟུང་ཕུད་ཁོང་གི་སྤྱི་གཙུག་ནས་རྐང་མཐིལ་བར་བགྲེས་ཉམས་ཤིག་མངོན། ཁོ་གཉིས་གྲུ་ཆུང་ཚུགས་བབས་ས་ལས་མཚོ་ངོགས་སུ་འཛེགས་དུས་བུ་དེས་སང་ཏི་ཡཱ་ཀོ་ལགས། ང་ཁྱེད་དང་ལྷན་ཏུ་མཚོ་ཐོག་ལ་ཐོན་ཐུབ་ན་བསམ་གྱིས། ངའི་ཁྱིམ་དུ་དངུལ་ཏོག་ཙམ་གསོག་ཐུབ་པ་བྱུང་སོང་ཞེས་སྨྲས། རྒད་པོས་ཁོ་པར་ཉ་འཛིན་སྟངས་བསླབས་པས་བུ་དེ་ཁོང་ལ་དགའ་པོ་ཡོད། རྒད་པོས་འགྲིག་གི་མ་རེད། ཁྱོད་རླུང་རྟ་ཡར་འགྲོའི་གྲུ་ཞིག་དང་འཕྲད་པས་ཁོ་ཚོ་དང་འགྲོགས་ནས་སྡོད་ཅིག་ཟེར། 
འོན་ཀྱང་ཁྱེད་ནས་ངེས་ཡོད་ཤས་ཆེ། ཐེངས་ཤིག་ཁྱེད་ལ་ཉིན་གྱ་བདུན་རིང་ཉ་གཅིག་ཀྱང་ཐེབས་མེད། དེ་རྗེས་བསྟུད་མར་གཟའ་འཁོར་གསུམ་ང་ཚོར་ཉིན་ལྟར་ཉ་ཆེན་པོ་འཛིན་རྒྱུ་བྱུང་། 
ངས་ངེས་ཀྱི་འདུགཁྱོད་ལ་གདེང་ཚོད་མེད་པར་ང་དང་ཁ་བྲལ་བ་མིན་པ་དེ་ངས་ཤེས་ཀྱི་ཡོད་ཅེས་རྒད་པོས་ལན་བཏབ། 
ཨ་ཕས་ཕ་གིར་རྒྱུགས་ཤིག་ཟེར། ང་ནི་ཕྲུ་གུ་ཡིན་པས་ཁོང་གིས་གསུང་པར་ཉན་རྒྱུ་རེད། 
རྒད་པོས་ངས་ཧ་གོ་སོང་། འདི་ལོས་ཡིན་ཞེས་བཤད། 
ཁོང་ལ་གདེང་ཚོད་ཆེན་པོ་མེད། 
ཡིན་གྱི་རེད། འོན་ཀྱང་ང་ཚོར་ཡོད། མ་རེད་པས་ཞེས་རྒད་པོས་སྨྲས། 
བུ་དེས་རེད། ངས་ཁྱེད་ལ་གཡབ་སྟེང་ཆང་ཁང་དུ་སྦི་རག་གང་བཀྱག་ཆོག དེ་རྗེས་ལྷན་དུ་ཉ་འཛིན་ཡོ་ཆས་ཁྱིམ་དུ་འཁྱེར་དགོས་ཟེར། 
དེ་ལྟར་བྱུང་ན་ཡག་ཤོས་ཡོང་བ་འདུགཚང་མ་ཉ་པ་རེད་པཱ་ཞེས་རྒད་པོས་ལན་བཏབ། 
ཁོ་གཉིས་ཆང་ཁང་གི་གཡབ་སྟེང་དུ་བསྡད། ཉ་པ་ལ་ལས་རྒད་པོར་ཀུ་རེ་རྩེ་མོད་ཁོང་གིས་ཁ་ཡ་མི་བྱེད། ཉ་པ་ལོ་ལོན་འགའ་ཤས་ཀྱིས་ཁོང་ལ་ལྟ་བཞིན་ཡ་ང་བར་གྱུར། འོན་ཀྱང་ཁོ་ཚོས་མངོན་ཆུང་ངང་ཡ་རབས་པོས་མཚོ་རྒྱུན་གླེང་བ་དང་ཉ་འཛིན་ཞགས་པ་མཚོ་འོག་གཏིང་ཐག་ཇི་ཙམ་འཕེན་པ། 
ནམ་དབུགས་རྒྱུན་དུ་ལེགས་པོ་ཡོད་ཚུལ། དེ་བཞིན་ཁོ་ཚོའི་མཐོང་ཐོས་གླེང་ནས་སྡོད་ཀྱི་ཡོད། དེ་ཉིན་ཉ་འཁྱེར་རྒྱུ་ཡོད་པའི་ཉ་པ་ཚང་མ་ལོག་སླེབས་ནས་ཉ་ཆེན་མཱ་ལིན་ཁོག་པ་གཤགས་ཏེ་ལེབ་མོར་པང་ལེབ་གཉིས་ཀྱི་ཐོག་བཀྲམས་ནས་པང་ལེབ་རེ་མི་གཉིས་ཀྱིས་བཀྱག་སྟེ་ཁྱར་ཁྱོར་ངང་ཉ་བསྡུ་ཡུལ་དུ་དབོར། 
དེ་གར་འཁྱག་འཁོར་གྱིས་ཧ་ཝ་ནའི་ཁྲོམ་རར་སྐྱེལ་གྱི་ཡོད། ཉ་རྡོ་ཟན་འཛིན་ཐུབ་པའི་མིས་ཉ་དེ་དག་མཚོ་ཁུག་ཕར་ངོས་ཀྱི་ཉ་རྡོ་ཟན་ལས་སྣོན་བཟོ་གྲྭར་སྐྱེལ་བར་འགྲོ་ཡི་ཡོད། སྒྲིག་སྦྱོར་འདྲེད་འཁོར་སྟེང་དཔྱངས་ནས་ཉའི་མཆིན་པ་བཏོན། གཤོག་ཟུང་བཀོག ཉ་ཁྲབ་བཤུས་རྗེས་ཤ་ལྕུག་གཏུབ་སྟེ་བསྙལ་ཆོག་ཆོག་བཟོས་ནས་འཇོག་གི་ཡོད། 
ཤར་རླུང་ལྡང་བའི་ཚེ་མཚོ་ཁུག་ཕར་ངོས་ཀྱི་ཉ་རྡོ་ཟན་ལས་སྣོན་བཟོ་གྲྭ་ནས་དྲི་ངད་ཅིག་འཐུལ་འོངས་མོད་དེ་ཉིན་བྱང་རླུང་ལྡང་བས་དྲི་ལྷང་ལྷང་ཞིག་ལས་མི་ཚོར། དེ་མུར་རླུང་བུ་རིམ་གྱིས་འཇགས་སོང་། 
ཆང་ཁང་གི་གཡབ་སྟེང་དུ་ཉི་འོད་འཚེར་ཞིང་སྐྱིད་ཉམས་དོད། 
སང་ཏི་ཡཱ་ཀོ་ལགས་ཞེས་བུ་དེས་འབོད། 
ག་རེ། རྒད་པོས་ལག་ཏུ་ཆང་ཕོར་ཐོགས་ནས་བགྲང་བྱ་དུ་མའི་སྔོན་གྱི་འདས་དོན་ལ་མནོ་བསམ་གཏོང་བའི་སྒང་ཡིན། 
ངས་ཁྱེད་ལ་སང་ཉིན་མཁོ་བའི་ཉ་ཧྲ་ཏིང་ཅུང་ཟད་འཚོལ་ཨེ་དགོས། 
མི་དགོས། དབྱུག་རྩེད་སྤོ་ལོ་རྩེད་པར་རྒྱུགས་ཤིགངས་གྲུ་གཏོང་ཐུབ་པ་འདུག ལོ་ཧོ་ལུས་ངའི་དོལ་འགྲེམས་ཀྱི་ཡོད། 
ང་ངོ་མ་ཡོང་འདོད་ཆེ། ཁྱེད་ལ་ཉ་འཛིན་རོགས་བྱེད་མི་ཐུབ་ཀྱང་ལས་ཀ་ཙག་ཙིག་འདྲ་བྱེད་ཐུབ་ན་སྙམ། 
ཁྱོད་ཀྱིས་ང་ལ་སྦི་རག་གང་བཀྱག་བྱུང༌། ད་ནི་ཁྱོད་ཀྱང་རྒན་གྲལ་དུ་ཚུད་འདུག་ཅེས་རྒད་པོས་བརྗོད། 
ང་རང་ཁྱེད་ཀྱིས་ཐོག་མར་གྲུའི་ནང་འཁྲིད་དུས་ལོ་ཇི་ཙམ་ཡིན། 
ལོ་ལྔ་ཡིན། དེ་ཉིན་ངས་ཉ་གྲུང་པོ་ཞིག་གྲུའི་སྟེང་དུ་འདྲུད་ཡོང་སྐབས་ཉ་དེས་གྲུར་བརྡུངས་ནས་གྲུ་གཞོམ་གྲབས་བྱས་སོང་། ཅུང་ཞིག་མ་གཏོགས་ཁྱོད་ལ་ཡང་སྲོག་ཉེན་འཕྲད་མྱོང་། ད་དུང་ངེས་ཨེ་འདུག
ངས་ངེས་པར་ཉའི་མཇུག་མ་བིང་བིང་ཞེས་རྡེག་པ་དང་གྲུ་གཅལ་བཅག་པ། དེ་མིན་དབྱུག་པས་ཉ་རྡུང་བའི་སྒྲ་དང་ཁྱེད་ཀྱིས་ང་རང་གྲུ་མགོར་ཤུགས་ཀྱིས་འབུད་པ། དེ་གར་ཉ་ཐག་རློན་པ་ཕོན་པོ་ཡོད་པས་གྲུ་གཟིངས་ཧྲིལ་པོ་འདར་ཡོམ་ཡོམ་བྱེད་བཞིན་ཡོད་པ་ཚོར་བྱུང་། ཁྱེད་ཀྱིས་ཕའེ་ཕའེ་ཞེས་དབྱུག་པས་ཉ་རྡུང་བའི་སྒྲ་ཐོས་དུས་མི་ཞིག་གིས་ཤིང་སྡོང་གཅོད་པ་དང་མཚུངས། ད་དུང་ངའི་ལུས་ཡོངས་སུ་དམར་དྲི་མངར་སང་སང་འཐུལ་བའང་དྲན་གྱི་འདུག
ཁྱོད་ཀྱིས་དོན་དེ་ཚོ་ངོ་མ་དྲན་གྱི་ཡོད་དམ། ཡང་ན་ཉེ་དུས་ངས་གླེང་མྱོང་བ་ཡིན། 
ང་ཚོ་མཚོ་རུ་ཐོན་པའི་དུས་ནས་བཟུང་གནས་ཚུལ་མ་ལུས་ངའི་བློ་ལ་གསལ་གསལ་ཐིང་ཐིང་དྲན་གྱི་འདུག རྒད་པོས་ཉི་འོད་ཀྱིས་གཙེས་མོད་ཇི་མི་སྙམ་པའི་མིག་མདངས་ཤིག་གིས་ཁོ་པར་བརྩེ་བ་ཆེན་པོས་ལྟ་བཞིན་མཆིས། 
གལ་ཏེ་ཁྱོད་ངའི་བུ་ཡིན་ཚེ་ཕྱི་རོལ་དུ་རྒྱལ་ཁམས་འགྲིམ་པར་འཁྲིད་ཁོ་ཐག་ཡིན། འོན་ཀྱང་ཁྱོད་ནི་ཁྱོད་རང་གི་ཕ་མ་གཉིས་ཀྱི་བུ་ཡིན། ཁྱོད་འགྲོ་ས་དེ་ཡང་ལམ་འགྲོ་རྒྱུག་པའི་གྲུ་ཞིག་རེད་ཅེས་རྒད་པོས་བརྗོད། 
ངས་ཧྲ་ཏིང་ཉ་འཚལ་ན་ཆོག་གམ། ད་དུང་ཉ་གཟན་བཞི་གང་ནས་འཚལ་དགོས་ངས་ཤེས། 
དེ་རིང་ང་རང་གི་ལྷག་མ་ཡོད། ངས་དེ་དག་སྒམ་ཆུང་ནང་བསྙལ་བ་ཡིན། 
དེ་ལས་ཁྱེད་ལ་ཉ་གཟན་སོས་པ་བཞི་ཕུལ་ཆོག
ཉ་གཟན་གཅིག་ཅེས་རྒད་པོའི་རེ་སྨོན་དང་སེམས་ཤུགས་ཡེ་ནས་ཆག་མྱོང་མེད། ད་ལྟ་ཡང་དྲི་བཞོན་ལྡང་མ་ཐག་པ་བཞིན་རིག་པ་ཇེ་དྭངས་སུ་སོང་། 
བུ་དེས་ཉ་གཟན་གཉིས་ཞེས་ལབ། 
བྱས་ན་གཉིས་འཁྱེར་ཤོགཁྱོད་ཀྱིས་རྐུས་ཡོང་བ་ཨེ་ཡིན་ཞེས་རྒད་པོས་མོས་མཐུན་བྱས། བུ་ན་རེ་ངས་རྐུ་ན་བསམ། འོན་ཀྱང་འདི་དག་ཉོས་པ་ཡིན། 
ཁྱོད་ལ་ཐུགས་རྗེ་ཆེ་ཞུའོ་ཞེས་རྒད་པོས་ལན་བྱིན། ཁོང་གི་ལྷད་མེད་པའི་སེམས་ནང་རང་ཉིད་ནམ་ཞིག་འདི་ལྟར་ཁེངས་སྐྱུང་གཉོམ་ཆུང་ཞིག་ཏུ་གྱུར་བར་འདང་རྒྱག་མ་མྱོང༌། འོན་ཏེ་ད་ཆ་འདི་ལྟར་གྱུར་བ་རྟོགས་ལ་འདི་ནི་ངོ་གནོང་དགོས་ཅང་མ་མཆིས་པས་རང་བརྩིའི་བསམ་པར་ཕོག་ཐུག་གང་ཡང་བཟོ་མི་སྲིད་སྙམ། 
མཚོ་རྒྱུན་འདིར་ལྟོས་དང་། སང་ཉིན་གནམ་ངོ་དྭངས་པོ་ཞིག་ཡིན་ངེས་ཞེས་ཁོང་གིས་སྨྲས། 
བྱིས་པས་ཁྱེད་གང་དུ་ཐོན་རྒྱུ་ཡིན་ཞེས་དྲིས། ཐག་རིང་དུ་ཐོན་ནས་རླུང་གི་ཁ་ཕྱོགས་འགྱུར་ཚེ་ལོག་རྒྱུ་ཡིན། ནམ་མ་གསལ་གོང་ནས་རྡོག་ཐོན་བྱ་རྩིས་ཡོད་ཟེར། 
བུ་དེས་ངས་ཐབས་ཤིག་འཚལ་ཏེ་གྲུའི་བདག་པོས་ཀྱང་ཐག་རིང་དུ་འགྲུལ་སྐྱོད་བྱེད་དུ་འཇུག་རྒྱུ་ཡིན། དེས་ན་ཁྱེད་ཀྱིས་ཉ་ཆེན་པོ་འཛིན་ཐུབ་ཚེ་ང་ཚོས་རོགས་སུ་ཆས་ཐུབ་ཟེར། 
ཁོ་པར་མཚོ་འགྲུལ་ཐག་རིང་པོ་དེ་འདྲ་བྱེད་འདོད་ག་ལ་ཡོང་། 
དེ་རེད། བྱིས་པས་མཐུད་དེ་ཡིན་ནའང་ངས་ནི་ཁོ་པས་རིག་མི་ཐུབ་པ་རིག་ཐུབ། དཔེར་ན། བྱ་ཞིག་གིས་ལྡིང་འཁོར་རྒྱག་དུས་ངས་ཁོང་ལ་ཉ་རྗེས་འདེད་གཏོང་ཟེར་ངེས་ཞེས་ལབ། 
ཁོང་གི་མིག་སྐྱོ་པོ་དེ་འདྲ་ཨེ་ཡོད། 
ལོང་བ་རང་རེད་འདུག
འདི་ཡ་མཚན་ཆེ་བྱུང་། ཁོ་པས་རྒྱ་མཚོའི་རུས་སྦལ་འཛིན་མྱོང་ཡེ་ནས་མེད། ཅ་ལག་དེས་ནི་མིག་ལ་གནོད་ཁོ་ཐག་ཡིན་ཞེས་རྒད་པོས་ལབ། 
མའོ་སི་ཅི་ཐོ་མཚོ་ངོགས་ཕྱི་རུ་ཁྱེད་ཀྱིས་ལོ་དུ་མ་རུས་སྦལ་འཛིན་མྱོང་ཡོད་ཀྱང་མིག་ཤེད་ཡག་ཐག་ཆོད་འདུག་གོ
ང་ནི་རྒད་པོ་སྤྱིར་བཏང་ཞིག་མིན། 
བྱས་ན་ཁྱེད་ལ་ད་ཆ་ཉ་ཆེན་པོ་ཞིག་འདུལ་བའི་ཤེད་ཤུགས་ཨེ་ཡོད། 
ངས་བསམ་ན་ཡོད། དེ་མིན་ད་དུང་ཐབས་དང་ཇུས་མི་ཉུང་བ་ཞིག་སྤྱོད་རྒྱུ་ཡོད། 
བྱིས་པས་ང་ཚོས་ཅ་དངོས་རྣམས་ཁྱིམ་དུ་དབོར་འགྲོ། དེ་ནས་ངས་དོལ་འཁྱེར་ཏེ་ཧྲ་ཏིང་ཉ་འཛིན་ཆོག་ཅེས་བརྗོད། 
ཁོ་ཚོས་གྲུ་སྟེང་ནས་ཉ་འཛིན་ཡོ་ཆས་དག་བསྡུས། རྒད་པོས་གཡོར་ཤིང་ཕྲག་པར་བཀལ། བུ་དེས་ཚགས་དམ་པོར་བསླས་པའི་ཞགས་པ་སྨུག་གུའི་ཕོན་་པོ་བླུགས་པའི་ཤིང་སྒམ་དང་ཉ་ཀྱུ། ཉ་དབྲག་དབྱུག་པ་ཅན་འཁྱེར། ཉ་གཟན་བླུགས་པའི་སྒམ་ཆུང་གྲུ་ཆུང་གི་གསེང་དུ་སྦས་ནས་བཞག ད་དུང་དེ་གར་ཉ་ཆེན་པོ་གྲུའི་ངོས་སུ་འདྲུད་ཡོང་སྐབས་འདུལ་བྱེད་དབྱུག་པ་དེ་ཡང་ཡོད། སུ་ཞིག་གིས་ཀྱང་རྒད་པོའི་ཅ་དངོས་རྐུ་བར་ཡོང་མི་སྲིད། འོན་ཀྱང་གཡོར་ཤིང་དང་རྩིང་ཐག་དེ་ཚོ་ཁྱིམ་དུ་དབོར་ཕྱིན་པ་ལེགས། གང་ཡིན་ཞེ་ན་ཟིལ་པས་ཅ་དངོས་དེ་རིགས་ལ་གེགས་བཟོ་བས་ཡིན། དེ་མིན་རྒད་པོས་ས་དེ་གའི་མིས་རང་གི་རྒྱུ་ནོར་རྐུ་མི་སྲིད་པ་ཤེས་མོད་ཉ་ཀྱུ་ཞིག་དང་ཉ་དབྲག་ཞིག་གྲུ་ཐོག་ཏུ་འཇོག་པ་ནི་དགོས་མེད་ཀྱི་བསླུ་བྲིད་རང་ཡིན་བསམ། 
ཁོ་ཚོ་ལམ་ཆེན་དེད་ནས་ལྷན་དུ་རྒད་པོའི་སྤྱིལ་བུ་ཡོད་སར་སྐྱོད་དེ་ཕྱེ་འདུག་པའི་སྒོ་ནས་སྦུག་ཏུ་འཛུལ། རྒད་པོས་འཕྱར་བ་དཀྲིས་པའི་གཡོར་ཤིང་དེ་གྱང་ལ་བསྙེས་ནས་བཞག་པ་དང་བྱིས་པས་ཤིང་སྒམ་དང་ཅ་དངོས་གཞན་རྣམས་དེའི་གཞོགས་སུ་ཕབ། གཡོར་ཤིང་དེ་སྤྱིལ་བུའི་ནང་གི་ཁང་པ་ལྕམ་གང་མ་དང་སྤྱིར་ན་དཀྱུས་མཉམ་པར་སྣང་། སྤྱིལ་བུ་དེ་བེ་ཏའི་ལྗོན་པ་ཆེན་པོའི་"མཚོ་བྱའི་བྱ་བྲུན་"ཞེས་པའི་ཤུན་སྐོགས་མཁྲེགས་པོས་བཅོས་ཤིང་སྦུག་ཏུ་མལ་ཁྲི་ཞིག་དང་ཅོག་ཙེ་ཞིགརྐུབ་སྟེགས་ཤིག ས་ངོས་སུ་སོལ་མེས་ཟ་མ་གཡོས་སྦྱོར་བྱེད་ས་ཞིག་བཅས་ཡོད། 
ཚི་སྣ་སྲ་མཁྲེགས་དང་མཚོ་བྱའི་བྱ་བྲུན་གྱིས་སྙོམས་པར་གཞལ་བའི་གྱང་སྨུག་པོའི་ངོས་སུ་འཕགས་པ་ཡེ་ཤུའི་སྙིང་གི་རི་མོ་ཚོན་ཁྲ་ཞིག་དང་འཕགས་མ་ཁཱ་ཕུ་ལའེ་རི་མོ་ཞིག་མཆིས། འདི་དག་ནི་རྒད་པོའི་ཆུང་མའི་ཤུལ་བཞག་ཡིན། སྐབས་ཤིག་རིང་གྱང་ངོས་སུ་ཁོང་གི་ཆུང་མའི་པར་རིས་ཚོན་ཁྲ་ཞིག་བཀལ་ཡོད་མོད་དེ་རིག་ཚེ་རྒད་པོར་རང་ཉིད་ཤིན་ཏུ་ཡུལ་བའི་སྣང་བ་བྱིན་པས་མར་ཕབ་ཟིན། ད་ཆ་པར་དེ་ཁུག་ཀྱོག་གི་བང་ཁྲིའི་ཐོག་ཡོད་པའི་ཁོང་གི་འོག་འཇུག་གཙང་མ་དེའི་གཤམ་དུ་ཡོད། 
ཟས་རིགས་གང་ཡོད། 
ཁོག་མའི་ནང་དུ་ཁྲེ་སེར་ཉ་བཙོས་ཡོད། ཟོས་དགོས་སམ། 
མིན། ཁྱིམ་དུ་ཟོས་ན་ཆོག ངས་ཁྱེད་ལ་མེ་གཏོང་ཨེ་དགོས། 
མི་དགོས། ཏོག་ཙམ་སོང་རྗེས་ང་རང་སོ་སོས་མེ་གཏོང་གི་ཡིན། ཡང་ན་ཟ་མ་གྲང་མོ་ཟོས་པས་ཆོག
ངས་དོལ་འཁྱེར་ན་རུང་ངམ། 
ལོས་རུང་། དོན་དུ་དོལ་ག་ལ་ཡོད། དུས་ནམ་ཞིག་དོལ་དེ་གཞན་ལ་བཙོངས་ཟིན་པ་བུ་དེས་ཀྱང་བརྗེད་མེད་རུང་ཁོ་ཚོས་ཉིན་ལྟར་ངག་འཁྱལ་འདི་རིགས་གླེང༌། ཁྲེ་སེར་ཉ་བཙོས་མེད་པའང་བྱིས་པས་ཤེས་ཀྱི་ཡོད། 
བརྒྱད་ཅུ་གྱ་ལྔ་ནི་གྲངས་ཀ་ཡག་པོ་ཞིག་རེད། ངས་ཤ་ཁོག་ཁོ་ནར་ལྗིད་ཚད་པང་ཆིག་སྟོང་ལྷག་ཙམ་ཡོད་པའི་ཉ་ཞིག་འཛིན་པ་ཁྱོད་ཀྱིས་མཐོང་ཨེ་འདོད་ཅེས་རྒད་པོས་དྲིས། 
ངས་དོལ་འཁྱེར་ནས་ཧྲ་ཏིང་ཉ་འཛིན་པར་འགྲོ་རྒྱུ་ཡིན། ཁྱེད་སྒོ་ཁར་ཉི་མ་ཅུང་ཟད་སྲོས་དང་། 
ཡོང་དཱ་། ང་ལ་ཁ་སང་གི་ཚགས་པར་ཞིག་ཡོད། དབྱུག་རྩེད་སྤོ་ལོའི་སྐོར་གཅིག་བལྟ་གི་ཡིན། བྱིས་པས་ཁ་སང་གི་ཚགས་པར་སྐོར་དེ་ཡང་རང་དགར་གླེང་བ་ཡིན་མིན་མ་རྟོགས་གོང་རྒད་པོས་མལ་ཁྲིའི་འོག་ནས་ཚགས་པར་ལེན་བཞིན་དུ་ཕའེ་ལི་གུས་ཙག་ཙིག་ཚོང་ཁང་ནས་ང་ལ་བྱིན་བྱུང་ཞེས་གསལ་བཤད་བྱས། 
ཧྲ་ཏིང་ཉ་འཛིན་རྗེས་ངས་ལོག་སླེབས་ཡོང་། ངེད་གཉིས་ཀའི་ཉ་མཉམ་དུ་འཁྱག་ལ་གཏོང་རྒྱུ་ཡིན། ཕྱི་ཉིན་ཞོགས་པ་བགོས་ནས་སྤྱོད་ན་འགྲིག ང་ལོག་སླེབས་རྗེས་ཁྱེད་ནས་དབྱུག་རྩེད་སྤོ་ལོའི་སྐོར་གསུང་རོགས། 
ཡང་ཅི་རུ་ཁག་ཕམ་མི་སྲིད། 
འོན་ཀྱང་ང་ནི་ཁེ་ལི་ཧྥུ་ལཱན་དབྱིན་ཏི་ཨན་བར་རྒྱལ་ཁ་ཐོབ་པར་ཞེད་ཀྱིས། 
ཡང་ཅི་རུ་ཁག་ལ་བློས་འགེལ་ཞིགབུ་བཟང་པོ། རྡི་མཱ་ཅིའུ་གྱོང་པོ་ཡོད་པ་མ་བརྗེད་ཅིག
ངས་རྡི་ཐ་ལུ་སྟག་རུ་ཁག་ལ་སེམས་ཁྲལ་ཆེ། མ་ཟད་ཁེ་ལི་ཧྥུ་ལན་དབྱིན་ཏི་ཨན་བར་ཡང་སེམས་ཁྲལ་ཆེ། 
སེམས་ཆུང་བྱས་ན་མ་གཏོགས་ཤིན་ཤིན་རྣ་རྡེ་རུ་དམར་དང་ཀྲེ་ཅ་ཀའི་ཨུ་སུག་དཀར་པོའི་རུ་ཁག་ལའང་ཁྱོད་སེམས་ཁྲལ་ངང་ནས་སྡོད་དགོས་བྱས་ཡོང་། 
ཁྱེད་ཀྱིས་ཚགས་པར་ཞིབ་ཏུ་གཟིགས་ནས་ང་ལོག་སླེབས་རྗེས་གསུང་རོགས་གནང༌། 
ཁྱོད་ཀྱིས་བལྟས་ན་ང་ཚོས་མཇུག་ཏུ་བརྒྱད་ལྔ་འཁོད་པའི་རྒྱན་ཤོག་གཅིག་ཉོས་ན་ཅི་འདྲ་འདུགསང་ཉིན་ཉིན་གྲངས་གྱ་ལྔ་དེ་རེད། 
དེ་ཡང་འགྲིག་གཱའོན་ཀྱང་ཁྱེད་ཀྱིས་ཁ་སྔོན་ཟིན་ཐོ་གཏོད་པ་དེ་ཉིན་གྲངས་གྱ་བདུན་རེད། འདི་ཇི་འདྲ་ཡིན། 
དོན་དེ་ལྟ་བུ་བསྐྱར་དུ་ཐོན་མི་སྲིད། ཁྱོད་ཀྱིས་མཇུག་ཏུ་་ཨང་ཀི་བརྒྱད་ལྔ་འཁོད་པ་ཞིག་རག་ཨེ་ཐུབ། 
ངས་མངགས་ཉོ་བྱས་ན་འཐུས། 
རྒྱན་ཤོག་གཅིག་མངགས་ཉོ་བྱེད་པར་ཨ་སྒོར་གཉིས་དང་ཟུར་ལྔ་ཡིན། 
ང་ཚོས་དངུལ་འདི་སུ་ལ་གཡར་དགོས། 
འདི་ལས་སླ་པོ་ཡིན། གང་ལྟར་ངས་ཨ་སྒོར་གཉིས་དང་ཟུར་ལྔ་གཡར་ཐུབ་པཱ། 
ངས་ཀྱང་ཧ་ལམ་དངུལ་གཡར་ཐུབ། འོན་ཀྱང་དངུལ་གཡར་མི་འདོད། 
སྔོན་ལ་དངུལ་གཡར་དེ་རྗེས་ལྟོ་སློང་དགོས་བྱས་ཡོང༌། 
བྱིས་པས་གྱོན་གོས་མཐུག་ཙམ་གྱོན་དང༌། སྤོ་བོ་ལགས། ང་ཚོའི་འདི་རུ་ཟླ་དགུ་པ་ཟིན་པ་མ་བསྙེལ་ཞིག་ཟེར། 
ཏག་ཏག་ཉ་ཆེན་ཐོན་པའི་ནམ་དུས་རེད། ཟླ་དགུ་པའི་ནང་མི་ཚང་མས་ཉ་པ་བྱང་ཆུབ་པ་ཞིག་བྱེད་ཐུབ་ཅེས་རྒད་པོས་སྨྲས། 
བྱིས་པས་ད་ལྟ་ང་ཧྲ་ཏིང་ཉ་འཛིན་པར་འགྲོ་རྒྱུ་ཡིན་ཞེས་ལབ། 
བྱིས་པ་དེ་ལས་ཕྱིར་འཁོར་བའི་ཚེ་རྒད་པོ་རྐུབ་སྟེགས་ཐོག་གཉིད་ལ་ཡུར་ཡོད་པ་དང་ཉི་མ་སྔར་ནས་བཞུད་ཟིན། བྱིས་པས་མལ་ཁྲིའི་སྟེང་ནས་དམག་དཔུང་གི་མལ་ཁེབས་ཀམ་པ་ལི་རྙིང་སོང་ཞིག་བླངས་ཏེ་རྒད་པོའི་ཕྲག་པར་གཡོགས། ཕྲག་པ་གཉིས་པོ་ཧ་ཅང་ཡ་མཚན་ཆེ་བ་སྟེ་མི་རྒས་ཤིང་འཁོགས་པར་གྱུར་མོད་ཕྲག་པ་ནི་སྔར་བཞིན་སྟོབས་དང་ལྡན་ལ་མཇིང་པ་ཡང་སྦོམ་པར་སྣང་། དེ་བཞིན་རྒད་པོ་གཉིད་ལ་ཡུར་རྗེས་མགོ་བོ་མདུན་དུ་གུག་པའི་ཚེ་གཉེར་རིས་ཀྱང་མངོན་གསལ་གྱིས་ཆུང་དུ་ཕྱིན་ཡོད། ལྷན་ཐོག་ལྷན་བརྩེགས་ཀྱི་འོག་འཇུག་དེ་ནི་ཁོང་གི་འཕྱར་བ་དང་མཚུངས། ལྷན་པ་དེ་དག་ཉི་འོད་ཀྱིས་གཙེས་ནས་ཁ་མདོག་མི་འདྲ་བར་གྱུར་ཡོད། རྒད་པོའི་སྤྱི་གཙུག་རྒས་ཉམས་ཤིན་ཏུ་དོད་ཅིང་མིག་ཟུམ་ཚེ་བཞིན་ལ་གསོན་ཉམས་ཅིའང་མ་མཆིས། པུས་མོའི་ཐོག་གི་ཚགས་པར་དེ་དགོང་ལྷགས་ཁྲོད་དུ་ལག་ཅིག་ཤོས་ཀྱིས་གྲུ་མོས་མནན་ཏེ་འཁྱེར་ཐུབ་མེད། ཁོང་རྐང་རྗེན་མར་ཡོད། 
བྱིས་པས་རྒད་པོ་བསྐྱུར་ནས་ཕྱིན་ཏོ། ཁོ་ལོག་སླེབས་དུས་རྒད་པོ་ད་དུང་གཉིད་ཁུག་ཡོད
མནལ་སད་དང༌། སྤོ་བོ་ལགས་ཞེས་བྱིས་པས་དེ་ལྟར་སྨྲ་བཞིན་རྒད་པོའི་པུས་མོར་ལག་པས་རེག་ཙམ་བྱས། རྒད་པོས་མིག་གདངས་བྱུང་། ཁོང་གི་རྣམ་ཤེས་སྐབས་ཤིག་རིང་ཐག་རིང་ནས་ཕྱིར་འཁོར་བཞིན་པ་ལྟར་སྣང༌། 
དེ་རྗེས་ཁོང་གིས་འཛུམ་དམུལ་བྱུང༌། 
ཁྱོད་ཀྱིས་ཅི་ཞིག་འཁྱེར་ཡོད་ཅེས་རྒད་པོས་དྲིས། 
དགོང་ཟས། ང་ཚོ་དགོང་ཟས་ཟོས་རན། 
ང་ཧ་ཅང་མི་ལྟོགས་གི
ཡིན་རུང་མཆོད་ཅིག ཁྱེད་ཀྱིས་ཉ་ཁོ་ན་འཛིན་པ་ལས་ལྟོ་ཆས་སྤངས་ན་མི་འགྲིག
ང་འདུག་ཟེ་འཁྱོལ་ཡོང་བ་ཡིན། རྒད་པོས་དེ་ལྟར་སྨྲ་བཞིན་ཡར་ལངས་ཏེ་ཚགས་པར་བླངས་ནས་ལེགས་པར་ལྟེབ། དེ་རྗེས་ཀམ་པ་ལི་ཡང་ལྟེབ་ནས་བཞག
མལ་ཁེབས་ལྷེབ་གྱོན་གནོངས་ཤིག ང་གསོན་པོར་གནས་ཕྱིན་ཁྱེད
གསོལ་གྲོད་ལྟོགས་པར་ཉ་འཛིན་དུ་གཏོང་རྒྱུ་མིན་ཞེས་བྱིས་པས་བརྗོད། 
དེ་འདྲ་ཡིན་ན་ཁྱོད་ཚེ་རིང་། རང་སོ་སོར་ཡང་གཅེས་སྐྱོང་བྱོས་ཤིག
རྒད་པོས་དེ་སྐད་སྨྲ་ཞོར་ང་ཚོས་ཅི་ཞིག་བཟའ་དགོས་ཟེར། 
སྲན་ནག་ལྟོ་དང་སྣུམ་བསྲེགས་ངང་ལག ད་དུང་ཚལ་ཁག་གཅིག་ཡོད། 
ཟས་འདི་དག་བྱིས་པས་ལྕགས་ཕོར་བརྩེགས་མའི་ནང་བླུགས་ཏེ་གཡབ་སྟེང་ཆང་ཁང་ནས་འཁྱེར་འོངས་པ་ཡིན་ཞིང་གོས་ཁུག་ནང་ད་དུང་གྲི་དང་ཁ་དབྲགཁེམ་བུ་ཆ་རེ་ཡོད་པ་རྣམས་ཕྱི་ཤོག་གིས་བཏུམས་ནས་ཡོད། 
འདི་དག་ཁྱོད་ལ་སུས་བྱིན་བྱུང༌། 
མཱ་ཏིང་ཟེར་བའི་སྦྱིན་བདག་དེས། 
ངས་ཁོང་ལ་ཐུགས་རྗེ་ལེགས་འབུལ་ཞུ་དགོས་ཡོད། 
བྱིས་པས་ངས་ཐུགས་ཆེ་ཞུས་ཟིན། ཁྱེད་རང་ད་ཞུ་དགོས་མ་རེད་ཅེས་བརྗོད། 
ངས་ཁོང་ལ་ཉ་ཆེན་གྱི་གྲོད་ཤ་རྡོག་གཅིག་འཕུལ་གྱི་ཡིན། ཁོང་ནས་ང་ཚོར་ཕྱག་རོགས་མི་ཉུང་བ་ཞིག་གནང་བྱུང་ཞེས་རྒད་པོས་ལབ། 
ངས་ཀྱང་དེ་འདྲ་རང་སྙམ་བྱུང༌། 
བྱས་ན། ཉའི་གྲོད་ཤ་ཕུད་ངས་དེ་མིན་གྱི་ཅ་དངོས་འཕུལ་དགོས། ཁོང་གིས་ང་ཚོར་ཐུགས་འཁུར་ཟབ་མོ་བཞེས་ཀྱི་ཡོད། 
ད་དུང་ཁོང་གིས་སྦི་རག་ཤེལ་དམ་དོ་གནང་བྱུང༌། 
ང་ལྕགས་ཀྲིང་ནང་གི་སྦི་རག་ལ་དགའ་པོ་ཡོད། 
ངས་ཤེས། འོན་ཀྱང་འདི་ནི་ཨ་ཐུ་ཨའེ་རྟགས་ཅན་གྱི་ཤེལ་དམ་ནང་བླུགས་པའི་སྦི་རག་ཡིན། འཐུང་ཟིན་རྗེས་ཤེལ་དམ་ངས་ཕར་སློག་པར་འགྲོ་དགོས། 
ཁྱོད་ལ་དོ་ནན་འདུག ང་ཚོས་ཟ་འཐུང་བྱེད་དམ་ཞེས་རྒད་པོས་དྲིས། 
བྱིས་པས་ངས་ཁྱེད་ལ་དྲིས་པ་ཡིན། ཁྱེད་གྲ་སྒྲིག་མ་ཚར་གོང་ངས་ཀྱང་ལྟོ་སྣོད་ཁ་ཕྱེ་མི་འདོད་ཅེས་ངག་འཇམ་པོས་ལན་བཏབ། 
རྒད་པོས་ངས་གྲ་སྒྲིག་བྱས་ཟིན། ངོ་ལག་འཁྲུ་ཙམ་བྱས་ན་འཐུས་ཞེས་ཟེར། བྱིས་པའི་སེམས་སུ་ཁྱེད་གང་དུ་འཁྲུ་བར་སྐྱོད་དམ། གྲོང་ཚོའི་ནང་གི་ཆུ་ཀ་ལ་ལམ་ཆེན་གྱི་འཕྲེད་ལམ་གཉིས་པའི་ཟུར་དུ་ཡོད། ངས་ཆུ་འདི་གར་འཁྱེར་ཡོང་དགོས། དེ་མིན་དག་རྫས་དང་ཨ་ཅོར་གཙང་མ་ཞིགང་ཧོལ་རྒྱུག་ཚ་པོ་འདི་འདྲ། ད་དུང་ངས་འོག་འཇུག་གཅིག་དང་སྟོད་ཐུང་འཇར་ཀི་གཅིག་འཁྱེར་ཡོང་ནས་ཁོང་གི་དགུན་ཆས་བྱ་དགོས། ད་དུང་ལྷམ་གང་རུང་ཞིག
ཡང་བསྐྱར་མལ་ཁེབས་གཅིག་བཅས་འཚོལ་དགོས་པ་འདུག་སྙམ། 
རྒད་པོས་ཚལ་ཁུ་འདི་ངོ་མ་བཟང་ཟེར་བྱུང་། 
ང་ལ་དབྱུག་རྩེད་སྤོ་ལོའི་འགྲན་བསྡུར་དེ་གསུངས་དང་ཞེས་བྱིས་ཁོང་ལ་ཞུ་བ་འཐེན། 
ཨ་རིའི་མཉམ་འབྲེལ་འགྲན་ཚོགས་ནང་ཡང་ཅི་རུ་ཁག་གིས་གང་བཤད་རེད། ངས་ཁྱོད་ལ་བཤད་ཚར་ཞེས་རྒད་པོས་སྤྲོ་བ་ཁོང་དུ་མི་ཤོང་བའི་ངང་ནས་བརྗོད། 
བྱིས་པས་དེ་རིང་ཁོང་ཚོ་ཕམ་སོང་ཟེར། 
སྐྱོན་མེད། ཕོ་ཁྱོ་ག་རྡི་མ་ཅིའུ་ཁོའི་རང་གཤིས་མངོན་པ་རེད། 
ཁོ་ཚོའི་རུ་ཁག་ནང་དེ་མིན་སྤོ་ལོ་མཁས་ཅན་ཡང་འདུག་གོ ། 
འདི་སྨྲོས་མེད་རེད། འོན་ཀྱང་ཁོང་ཞུགས་པ་ཙམ་གྱིས་འདྲ་གི་མ་རེད། 
མཉམ་འབྲེལ་འགྲན་ཚོགས་ཅིག་ཤོས་ནང་པུར་ཁེ་ལིན་རུ་ཁག་དང་ཧྥེ་ལ་ཏེ་ཕེར་ཡཱ་རུ་ཁག་གཉིས་ལས་ངས་པུར་ཁེ་ལིན་རུ་ཁག་ལ་བློས་འགེལ་གྱི་ཡོད། 
ཡིན་ནའང་ངས་ཏི་ཁེ་ཞི་སེ་ལའེ་དང་ཁོས་སྤྱི་གླིང་རྙིང་པའི་ནང་བསྡུར་བའི་སྤོ་ལོ་རྩེ་གྲ་དེ་ཚོ་བརྗེད་མེད། 
སྤོ་ལོ་རྩེ་གྲ་དེ་རིགས་སྔར་གཞན་གྱིས་རྩེད་མྱོང་མེད། ངས་མཐོང་མྱོང་བའི་རྩེད་ལུགས་ཁྲོད་ཁོང་གིས་འཕེན་པ་ཐག་རིང་ཤོས་ཡིན། 
ཁོང་དེ་སྔ་གཡབ་སྟེང་ཆང་ཁང་ལ་རྒྱུན་དུ་ཕེབས་པ་ཁྱོད་ཀྱིས་ཨེ་དྲན། 
ངས་ད་དུང་ཁོང་དང་ལྷན་དུ་མཚོ་ཐོག་ཉ་འཛིན་པར་ཡོང་དགོས་སྙམ་རུང་ཁ་གྲག་མི་ཕོད། ཁྱོད་མངགས་ནའང་ཤོད་ཕོད་མེད། 
ངས་ངེས་འདུགང་ཚོས་ཧོལ་རྒྱུག་ཆེན་པོ་ཤོར་ཡོད། ཁོང་གིས་རྒྱ་མཚོར་ལྷན་དུ་ཕེབས་པའི་རེ་བ་ཡོད། དེ་འདྲ་བྱུང་ན་ང་ཚོས་ཚེ་གང་རིང་དོན་འདི་ལ་དྲན་གསོ་བྱེད་ངེས་ཡིན། 
རྒད་པོས་ངས་ཀྱང་ཕོ་རྒོད་རྡི་མ་ཅིའུ་ཁོང་དང་ལྷན་དུ་ཉ་འཛིན་རྒྱུ་བྱུང་ན་བསམ། གོ་ཐོས་སུ་ཁོའི་ཕ་རྒན་ཡང་ཉ་པ་ཞིག་ཡིན་འདུགདེ་སྔ་ཁོང་ཡང་རང་ཪེ་ཇི་བཞིན་དབུལ་ཕོངས་ཡིན་གྱི་རེད། དེས་ན་ང་ཚོའི་བསམ་པ་རྟོགས་ཐུབ་རྒྱུ་རེད་ཅེས་བཤད། 
ཕོ་ཁྱོ་ག་ཞི་སེ་ལའེ་དེའི་ཨ་ཕས་ནི་འཚོ་བ་སྐྱོ་པོ་སྐྱེལ་མྱོང་མེད། ཁོང་གི་ཨ་ཕས་ངའི་ན་ཚོད་ཙམ་ནས་མཉམ་འབྲེལ་འགྲན་ཚོགས་ནང་སྤོ་ལོ་རྩེད་ཀྱི་ཡོད། 
ཁྱོད་ཀྱི་ལོ་ཚོད་ཙམ་ལ་ངས་ཨ་ཧྥེ་རི་ཁ་གླིང་ཆེན་དུ་སྐྱོད་མཁན་གྱི་གཡོར་གྲུ་ནར་མོ་ཞིག་ནང་བསྡད་དེ་གྲུ་པ་དཀྱུས་མ་ཞིག་བྱས་པ་ཡིན། ད་དུང་ངས་སེང་གེ་ས་སྲོད་དུས་སུ་མཚོ་འགྲམ་གྱི་བྱེ་ཐང་ཐོག་ཡོང་བ་རིག་མྱོང༌། 
 ངས་ཤེས། ཁྱེད་ཀྱིས་སྔར་དེ་ཚོ་གསུངས་མྱོང༌། 
ང་ཚོས་ཨ་ཧྥེ་རི་ཁ་གླིང་ཆེན་ཤོད་དམ་ཡང་ན་དབྱུག་རྩེད་སྤོ་ལོའི་སྐོར་ ཤོད་དམ། 
ངས་བྱས་ན་དབྱུག་རྩེད་སྤོ་ལོའི་སྐོར་ཤོད་དོ། ང་ལ་ཕོ་རྒོད་གཡོད་ཧན་མའེ་ཀ་ལོའི་གནས་ཚུལ་ཏོག་ཙམ་གསུངས་དང༌། བྱིས་པས་དེ་ཧ་ཐཱ་ཞེས་པར་ཀློག
སྔར་ཡིན་ན་ཁོང་ཡང་གཡབ་སྟེང་ཆང་ཁང་དུ་ཕེབས་ཀྱི་ཡོད། འོན་ཀྱང་ཆང་ཁ་ལ་མིད་པ་དང་གཤིས་རྒྱུད་ངན་ལ་མི་གཞན་ལ་ཁ་རྡུང་གཏོང་རྐྱང་བྱེད། ཁོས་དབྱུག་རྩེད་སྤོ་ལོ་བསམ་ལ་རྟ་རྩལ་ཡང་བསམས་ཏེ་སྡོད་ཀྱི་ཡོད། 
དམའ་མཐར་ཡང་གོས་ཁུག་ནང་རྟ་རྩལ་གྱི་མིང་ཤོག་བླུགས་ཏེ་ཁ་པར་ནང་རྒྱུན་དུ་རྟ་ཡི་མིང་ཁོ་ན་ཤོད་ཀྱི་ཡོད། 
བྱིས་པས་ཁོང་ནི་རུ་གཙོ་མཆོག་ཏུ་གྱུར་བ་ཞིག་ཡིན། ངའི་ཨ་ཕས་ཁོང་རང་ག་བ་ཞིག་མ་རེད་གསུང་གིས་ཞེས་སྨྲས། 
རྒད་པོས་དེ་ནི་ཁོང་འདི་གར་ཕེབས་ཐེངས་མང་ཤོས་ཡིན་པས་རེད། 
གལ་ཏེ་རྡོ་ལོ་ཁྲེ་མུ་མཐུད་ལོ་ལྟར་འདི་གར་ཕེབས་ཚེ་ཁྱོད་ཀྱི་ཨ་ཕས་ཁོང་ཡང་ཕལ་པ་ཞིག་མ་རེད་གསུང་ངེས་ཡིན་ཟེར། 
དོན་དམ་རུ་གཙོ་རྫིག་པོ་དེ་ཡང་སྙིང་སུ་ཡིན། ལུ་ཁཱ་ཡིན་ནམ་ན་མའེ་ཁཱ་སྒང་ས་ལའེ་སེ་ཡིན། 
ངས་བལྟས་ན་ཁོ་གཉིས་འདྲ་པོ་རེད། 
ཉ་པ་རྩེ་གྲ་དེ་ཁྱེད་ཡིན། 
མིན། ངས་ང་རང་ལས་ལྷག་པ་མི་ཉུང་བ་ཞིག་ཡོད་པ་ཤེས་ཀྱི་ཡོད། 
ག་པཱ་ག་པཱ། ཉ་པ་རྩལ་ལྡན་མང་པོ་ཡོད། རྫིག་པོའང་མི་ཉུང་བ་ཡོད་མོད་རྩེ་གྲ་ནི་ཁྱེད་ལས་མེད། 
ཡག་བྱུང་། ཁྱོད་ཀྱིས་ང་རང་སྤྲོ་སྣང་འཕེལ་དུ་བཅུག་སོང༌། ཉ་ཆེན་པོ་དེ་འདྲ་མ་ཐུག་པ་ཤོག་ཅིག ངས་གླགས་མ་རྙེད་ན་ཁྱོད་ཀྱིས་བཤད་པ་དེ་ཚོ་ནོར་བའི་རྟགས་ཡིན། 
ཉ་དེ་འདྲ་ཡོད་མི་སྲིད། ཁྱེད་རང་སོ་སོས་ལབ་པ་ཇི་བཞིན་སྟོབས་དང་ལྡན་ན་མ་གཏོགས། 
རྒད་པོས་ཡང་ན་ང་རང་གིས་བསམ་ཚོད་ལྟར་སྟོབས་ཆེན་པོ་དེ་འདྲ་ཡོད་ཀྱི་མ་རེད། འོན་ཀྱང་ང་ལ་བློ་ཇུས་མི་ཉུང་བ་ཡོད་པའི་ཁར་སེམས་ཤུགས་ཀྱང་ཡོད་ཅེས་བཤད། 
ད་ཁྱོད་ཉོལ་བར་ཐོན་ཞིགཕྱི་ཉིན་ཞོགས་པ་ཉོབ་མདངས་མི་ཕོག་པ་ཡོང༌། ཁོ་བོས་ཅ་དངོས་འདི་དག་གཡབ་སྟེང་ཆང་ཁང་དུ་སྐྱེལ་དགོས། 
མཚན་མོ་བདེ་ལེགས། ངས་ཐོ་རེངས་སུ་ཁྱོད་གཉིད་ལས་སད་ཆོག་ཅེས་རྒད་པོས་བརྗོད། 
བྱིས་པས་ཁྱེད་ནི་ངའི་བརྡ་གཏོང་ཆུ་ཚོད་ཡིན་ཟེར། 
ན་ཚོད་ནི་ངའི་བརྡ་གཏོང་ཆུ་ཚོད་རེད། རྒན་འཁོགས་སྔ་པོ་དེ་འདྲ་གཉིད་སད་པ་ཅི་ཡིན། ཉིན་མོ་རིང་དུ་གཏོང་ཆེད་མིན་ནམ་ཞེས་རྒད་པོས་བརྗོད། 
བྱིས་པས་ངས་མི་ཤེས། གང་ལྟར་ལོ་གཞོན་དུས་གཉིད་མཐུག་པོ་ཡུར་བ་དང་ལངས་ཕྱི་བ་ཡིན་ཟེར། 
རྒད་པོས་ངའི་སེམས་ལ་ངེས་ཡོད། དེ་དུས་ཁྱོད་འབོད་པས་ཆོག་ཅེས་ལབ། 
གྲུའི་བདག་པོས་སྐད་གཏོང་དུ་འཇུག་རྒྱུ་མིན། དེ་འདྲ་བྱས་ན་ང་ཁོང་ལས་ལོད་པ་ཡོང་བ་འདུག
ངས་ཤེས་སོང་། 
གཟིམ་འཇམ་གནོངས་ཤིག སྤོ་བོ་ལགས། 
བྱིས་པ་ཁང་པའི་སྒོ་ཕྱིར་ཐོན། ཁོ་ཚོ་དགོང་ཟས་ལ་རོལ་སྐབས་ཅོག་ཙེའི་སྟེང་གློག་སྒྲོན་སྤར་མེད་པས་རྒད་པོས་དོར་མ་ཕུད་དེ་སྦར་མྱུལ་རྒྱག་བཞིན་མལ་ཁྲིར་འཛེགས། ཁོང་གིས་དོར་མ་དཀྲིས་ཏེ་ཚགས་པར་དེའི་ནང་བཅུག་ནས་སྔས་སུ་བཅས། མལ་ཁེབས་ཀྱིས་ལུས་པོ་བཏུམས་ནས་ལྡེམ་ཁྲིའི་ཐོག་བཀབ་པའི་ཚགས་པར་རྙིང་སོང་སྟེང་དུ་ཉལ་ལོ། 
ཁོང་ཡུད་ཙམ་ཞིག་ལ་གཉིད་དུ་ཡུར་ནས་ཆུང་དུས་རིག་མྱོང་བའི་ཨ་ཧྥེ་རི་ཁ་གླིང་ཆེན་རྨིས། མཚོ་མཐའི་བྱེ་ཐང་གསེར་དངུལ་གྱི་མདངས་འཚེར་བ་དེ་དག་དང་མཐོ་ལ་གཟར་བའི་རི་བྲག་སྨུག་པོ་རྨིས། དེང་སྐབས་ཁོང་མཚན་མོ་འཆར་རིམ་བཞིན་མཚོ་ངོགས་དེ་རུ་འབྱོར་ཞིང་རྦ་རླབས་བྲག་རྡོར་རྡེག་པའི་སྐད་སྒྲ་དྲག་པོ་ཐོས་པ་མ་ཟད་དེ་གའི་ཡུལ་མིས་གྲུ་གཏོང་བཞིན་རླབས་གཤགས་ནས་བསྐྱོད་པ་རྨིས་ཀྱི་ཡོད། གཉིད་ཁུག་པའི་དུས་སུའང་གྲུ་གཅལ་ཐོག་གི་སྣུམ་ནག་དང་རྒྱོང་བལ་གྱི་དྲི་ཚོར་ལ་ཞོགས་པ་སྐམ་ས་ནས་ལྡང་བའི་རླུང་བུ་ལས་ཨ་ཧྥེ་རི་ཁའི་དྲི་ངད་ཚོར་གྱི་ཡོད། 
རྣམ་ཀུན་སྐམ་སའི་རླུང་བུ་ལྡང་མ་ཐག་ཁོང་གཉིད་ལས་སད་དེ་གོས་གྱོན་ནས་བྱིས་པ་དེ་སྐད་གཏོང་བར་འགྲོ་གི་ཡོད། དོ་ནུབ་སྐམ་སའི་རླུང་ལྡང་སྔ་བས་ཁོང་གིས་དུས་ཚོད་སྔ་པོ་ཡིན་པ་རྟོགས་ཏེ་མུ་མཐུད་རྨི་ལམ་གྱི་རྒྱུན་བསྐྱངས། གླིང་ཕྲན་ཚོམ་བུའི་རི་རྩེ་སྐྱ་བོ་མཚོ་ངོས་ལས་འཕགས་ནས་འདུག་པ་རྨིས་རྗེས་ཅཱ་ན་ལིད་གླིང་ཚོམ་གྱི་གྲུ་ཁ་དང་བབས་ཚུགས་ཁག་རྨིས་སོ། 
ཁོང་ལ་ད་ཆ་འཐོར་རླུང་དང་བུད་མེད་ཚོ། དེ་མིན་རླབས་ཆེ་བའི་དོན་རྐྱེན། ཉ་ཆེན་པོ་དང་འཐབ་རྩོད། འཛིང་མོ། ཁོང་གི་ཆུང་མ་བཅས་རྨིས་ཀྱི་མེད། 
ད་ཆ་ཁོང་ལ་ས་ཆ་འགའ་ཤས་དང་མཚོ་འགྲམ་བྱེ་ཐང་ཐོག་གི་སེང་གེ་ཁོ་ན་རྨིས། དེ་དག་གིས་ས་སྲོད་དུས་སུ་བྱི་ལ་ཆུང་ཆུང་ལྟར་རྩེད་འཇོར་རོལ་གྱི་ཡོད། 
ཁོང་སེང་གེ་དེ་ཚོར་བརྩེ་ཞེན་ཆེ་བ་ནི་བྱིས་པ་འདི་ལ་བརྩེ་ཞེན་ཆེ་བ་དང་མཚུངས། བྱིས་པ་འདི་ཁོང་གི་རྨི་ལམ་དུ་རྨིས་མ་མྱོང་། ད་ནི་ཁོང་གཉིད་ལས་སད་དེ་ཕྱེ་ཡོད་པའི་སྒོའི་ཕྱི་རོལ་གྱི་ཟླ་བར་ལྟ་ཙམ་བྱེད་ཞོར་དོར་མ་གྱོན། སྤྱིལ་བུའི་ཕྱི་རོལ་དུ་གཅིན་བཏང་ཟིན་རྗེས་ལམ་ཆེན་དེད་ནས་བྱིས་པ་དེ་གཉིད་ལས་སློང་པར་སྐྱོད། ཐོ་རེངས་ཀྱི་མཁའ་དབུགས་ཤིན་ཏུ་གྲང་བས་ཁོང་འདར་ཤོར་མོད་ཅུང་ཞིག་ནས་དྲོད་ཁུག་གི་ཡོད་པ་དེ་ཁོང་གིས་ཤེས་ཀྱི་ཡོད། ཡུད་ཙམ་འདས་རྗེས་ཁོང་གྲུ་གཏོང་བར་འགྲོ་རྒྱུ་རེད། 
བྱིས་པ་སྡོད་སའི་ཁང་པ་དེའི་སྒོ་མནན་མེད། ཁོང་གིས་སྒོ་ཕྱེ་ནས་རྐང་རྗེན་མར་ཁུ་སིམ་པོས་སྦུག་ཏུ་འཛུལ། མདོ་ཁང་གི་དར་རས་མལ་ཁྲིའི་སྟེང་བྱིས་པ་དེ་གཉིད་དུ་ཡུར་ཡོད་པ་ཕྱི་རོལ་གྱི་ཟླ་ཟེར་ཕྲ་མོར་བརྟེན་ནས་རྒད་པོས་གསལ་བར་རིག ཁོང་གིས་བྱིས་པའི་རྐང་པ་ཡ་གཅིག་ལ་དལ་བུར་རེག་ནས་བསྡད་པས་ཁོ་པ་གཉིད་ལས་སད་དེ་ཁ་ཚུར་གཅུས་ནས་རྒད་པོར་ལྟ་བཞིན་མཆིས། རྒད་པོས་མགོ་བོ་ལྕོག་ཙམ་བྱས། བྱིས་པ་དེས་མལ་ཁྲིའི་ཟུར་གྱི་རྐུབ་སྟེགས་ལས་དོར་མ་བླངས་ཏེ་གྱོན། རྒད་པོ་སྒོ་ཕྱིར་ཐོན་པ་དང་བྱིས་པ་དེས་རྗེས་སུ་འབྲངས། ཁོ་ད་དུང་གཉིད་ལས་དྭངས་མེད་པས་རྒད་པོས་ལག་པ་བསྲིངས་ཏེ་ཁོའི་ཕྲག་པར་འཁྱུད་ནས་དགོངས་པ་མ་ཚོམ་ཞེས་བཤད། 
གཱ་པ། ཕོ་ཁྱོ་ག་ཡིན་ན་འདུག་ཟེ་བྱེད་དགོས་རེད། བྱིས་པས་སྨྲས། 
ཁོ་ཚོ་ལམ་ཆེན་དེད་ནས་རྒད་པོའི་སྤྱིལ་བུ་ཡོད་སར་ཕྱིན། ལམ་བར་དུ་སྐྱེས་པ་རྐང་རྗེན་མ་ཁག་གཅིག་མུན་ནག་ཁྲོད་ཁོ་ཚོའི་གཡོར་ཤིང་ཕྲག་པར་འཁྱེར་ནས་འགྲོ་འོང་བྱེད་པ་རིག
རྒད་པོའི་སྤྱིལ་བུར་འབྱོར་བས་ན་ཕྲུ་གུ་དེས་སྨྱུག་གཟེབ་ལས་རྙི་ཐག་ཕོན་པོ་དང་ཉ་དབྲག ཉ་ཀྱུ་བཏོན། རྒད་པོས་དར་དཀྲིས་པའི་གཡོར་ཤིང་ཕྲག་པར་བཀལ། 
ཀོག་ཧྥེ་ཨེ་འཐུང་ཞེས་བྱིས་པས་དྲིས། 
ང་ཚོས་ཅ་དངོས་གྲུའི་ནང་དབོར་ཟིན་རྗེས་ཏོག་ཙམ་འཐུང་དོ། 
ཁོ་ཚོས་ཞོགས་པ་སྔ་པོར་ཉ་པར་མཁོ་སྤྲོད་བྱེད་པའི་ཟ་ཁང་ཆུང་ངུར་འོ་ཀྲིང་ནང་བླུགས་པའི་ཀོག་ཧྥེ་འཐུང་གིན་བསྡད། 
མནལ་གང་འདྲ་ཁུག་བྱུང་། སྤོ་བོ་ལགས་ཞེས་བྱིས་པས་དྲིས། ཁོ་ད་ཆ་གྲུང་དུ་སོང་མོད་ཡིན་ནའང་གཏི་མུག་གཉིད་ལས་ཡོངས་སུ་དྭངས་མེད། 
གཉིད་སྐྱིད་པོ་ཁུག་བྱུང་། མཱ་ནོ་ལིན། ང་ལ་དེ་རིང་གདེང་ཚོད་ཆེན་པོ་ཡོད་པའི་སྣང་བ་འདུག་ཅེས་རྒད་པོས་ལན་བཏབ། 
བྱིས་པ་དེས་ང་ལ་ཡང་འདུག ཁོ་བོས་ད་ང་གཉིས་ཀྱི་ཧྲ་ཏིང་ཉ་ལེན་དགོས། དེ་མིན་ཁྱེད་ལ་བྱིན་རྒྱུའི་ཉ་གཟན་སོས་པ་ཡང་ཡོད། གྲུ་དེའི་ཅ་དངོས་རྒྱུན་དུ་ཁོང་རང་ཉིད་ཀྱིས་འཁྱེར་གྱི་ཡོད། ཁོ་པས་ནམ་ཡིན་རུང་གཞན་གྱིས་འཁྱེར་དུ་མི་འཇུག་ཅེས་སྨྲས། 
ང་ཚོས་དེ་ལྟར་མི་བྱེད། ཁྱོད་ལོ་ལྔར་སོན་དུས་ནས་ངས་ཅ་དངོས་འཁྱེར་དུ་འཇུག་གི་ཡོད། 
ངས་ངེས་འདུག འཕྲལ་དུ་ཡོང་རྒྱུ་ཡིན། ཁྱེད་ད་དུང་ཀོག་ཧྥེ་ཞལ་གང་མཆོད་ཅིག ང་ཚོས་འདི་གར་ཐོ་བཀག་ན་འགྲིག་ཅེས་ཁོས་དེ་ལྟར་ཤོད་བཞིན་བུད་སོང་། རྐང་རྗེན་མར་བྱུ་རུའི་རྫ་གཅལ་བཏིངས་བའི་ལམ་བརྒྱུད་དེ་ཉ་གཟན་འཁྱག་གཏོང་སར་སྐྱོད། 
རྒད་པོས་དལ་དལ་ལྷོད་ལྷོད་ངང་ཀོག་ཧྥེ་འཐུང་བཞིན་འདི་ནི་ཁོང་གི་ཉིན་གང་མའི་ལྟོ་ཡིན། ཁོང་གིས་དེ་ནི་འཐུང་དགོས་ངེས་ཡིན་པ་ཤེས། ཡུན་རིང་མོ་ཞིག་ནས་ཁོང་ཟ་འཐུང་ལ་བསུན་ནས་ལྟོ་ཆས་འཁྱེར་གྱི་མེད། ཁོང་གིས་གྲུ་མགོར་ཆུ་དམ་བི་གང་བཞག་སྟེ་ཉིན་གང་དེས་འཐུས་པ་བྱེད་ཀྱི་ཡོད། 
བྱིས་པས་ཧྲ་ཏིང་ཉ་དང་ཚགས་པར་ནང་ཐུམ་སྒྲིལ་བརྒྱབ་པའི་ཉ་གཟན་གཉིས་འཁྱེར་འདུག ཁོ་ཚོས་ལམ་ཕྲན་དེད་ནས་གྲུ་ཆུང་ཕྱོགས་སུ་ཐོན། 
བྱེ་ཐང་དུ་ཟུག་པའི་ཆུ་རྡོ་རྡོག་པས་སྣོན་བཞིན་གྲུ་ཆུང་བཏེགས་ནས་མཚོ་ཆུའི་ནང་ཕྱིར་འབུད་བཏང་། 
ཁྱེད་རང་ལམ་འགྲོ་རྒྱུག་པ་ཤོག སྤོ་བོ་ལགས། 
ཁྱོད་ཀྱང་ལམ་འགྲོ་རྒྱུག་པ་ཤོག་ཅེས་རྒད་པོས་ལན་བཏབ། ཁོང་གིས་གྲུ་སྐྱའི་ཐག་པ་སྐྱ་སྟེགས་ཡོད་སའི་གཟེར་ལ་བསྐོན། གྲུ་སྐྱ་ཆུའི་ནང་ཡང་མོར་དཀྲུགས་ཆེད་ལུས་པོ་མདུན་དུ་སྒུར་ནས་མུན་པའི་ཀློང་དུ་གྲུ་ཁ་དང་ཤེད་ཀྱིས་བྲལ། མཚོ་ངོགས་ནས་གྲུ་གཞན་ཡང་རྒྱ་མཚོར་ཐོན་བཞིན་ཡོད། རྒད་པོས་ཁོ་ཚོས་གྲུ་སྐྱ་རྡེག་ནས་གྲུ་གཏོང་བའི་སྒྲ་ཐོས། ད་ནི་བསིལ་ཟེར་དབང་པོ་ནུབ་རིའི་རྒྱབ་ཏུ་བཞུད་ཟིན་པས་རྒད་པོས་ཁོ་ཚོ་གསལ་པོ་ཞིག་རིག་མ་ཐུབ། མཚམས་མཚམས་སུ་གྲུ་ཞིག་གི་སྟེང་དུ་མིས་གཏམ་གླེང་བ་ཐོས། འོན་ཀྱང་། གྲུ་ཕལ་མོ་ཆེར་སྐྱ་བ་རྡེག་པའི་སྒྲ་ལས་གྲགས་འགུལ་ཅི་ཡང་མ་མཆིས། 
དེ་དག་གྲུ་ཁ་དང་གྱེས་མ་ཐག་ཁ་ཐོར་ནས་ཚང་མས་ཉ་མེད་དམ་སྙམ་པའི་མཚོ་ངོས་དེར་ཕྱོགས་ནས་ཕྱིན ། རྒད་པོས་རང་ཉིད་ཐག་རིང་དུ་སྐྱོད་རྒྱུ་ཡིན་པས་སྐམ་སའི་དྲི་མ་རྒྱབ་དུ་བསྐྱུར་ཏེ་ཐོ་རེངས་རྒྱ་མཚོའི་མཁའ་དབུགས་སོས་པའི་ཀློང་དུ་ཞུགས་སོ། ཁོང་རྒྱ་མཚོའི་ཆུ་ཁོངས་རེ་རེར་འབྱོར་དུས་རྟའི་རྔ་མ་ལྟ་བུའི་མཚོ་རྩྭས་འོད་སྔོན་འགྱེད་པ་མཐོང་ཞིང་ཉ་པ་ཚོས་ཆུ་ཁོངས་འདི་རུ་"ཁྲོན་པ་ཆེན་པོ་"ཟེར། དེ་གར་ཆུའི་གཏིང་ཚད་གློ་བུར་དུ་དབྱིན་ཁྲེ་བདུན་བརྒྱ་ལོངས་བས་ཡིན། ཆུ་རྒྱུན་མཚོའི་གཏིང་གི་བྲག་རྡོར་བརྡབས་ནས་འཁོར་བས་ཉ་སྣ་ཚོགས་དེ་གར་འདུས་ཡོད། དེ་རུ་ཤཱ་དང་ཉ་གཟན་ལ་འཚམ་པའི་ཉ་ཆུང་ཆུང་གིས་ཁེངས་ཡོད། གཏིང་མཐའ་མི་མངོན་པའི་མཚོ་གཤམ་གྱི་ཕུག་པའི་ནང་སྐབས་རེ་ཉ་རའུ་ཡུའི་ཁྱུ་དང་ཁྱུ་ཡོད། ཁོ་ཚོས་མཚན་མོ་མཚོ་ངོས་དང་ཉེ་བར་བཅར་དུས་དེ་གར་འཁྱུག་བགྲོད་རྩལ་ལ་རོལ་བའི་ཉ་ཀུན་གྱིས་ལོངས་སྤྱོད་བྱ་ཡུལ་དུ་འགྱུར་རོ། 
རྒད་པོས་མུན་པའི་ཁྲོད་ནམ་རིམ་གྱིས་གསལ་བཞིན་ཡོད་པ་ཚོར། ཁོང་གིས་སྐྱ་བ་གཡུགས་པའི་དུས་འཕུར་ཉ་ཆུ་ངོས་སུ་ཐོན་པའི་སྒྲ་དང་སྨག་རུམ་དབུས་གཤོག་ཟུང་བརྐྱངས་ཏེ་མཁའ་དབྱིངས་སུ་འཕུར་བའི་སྐད་སྒྲ་ཙེར་ཙེར་ཐོས། ཁོང་གིས་འཕུར་ཉ་དེ་དག་ཆུ་གཏེར་ཀློང་གི་གྲོགས་པོ་དམ་པར་བརྩིས་ནས་ཧ་ཅང་མཉེས་པོ་གནང་གི་ཡོད། ཁོང་གིས་འདབ་ཆགས་རིགས་དང་ལྷག་པར་དུ་ཁུག་རྟ་ནག་ཆུང་ཚོས་ཉིན་གང་འཕུར་ཏེ་ཟས་འཚོལ་ཡང་ཤས་ཆེར་ཟས་ཅི་ཡང་རྙེད་མེད་པ་མཐོང་དུས་སེམས་ཀྱིས་མི་བཟོད། ཡིད་ལ་བྱ་ཆེན་སྟོབས་ལྡན་རྣམས་ཕུད་འདབ་བྱའི་འཚོ་བ་དེ་རང་རེ་ལས་ཁག་པ་འདུག རྒྱ་མཚོ་གཏུམ་དྲག་འདི་ལྟ་བུ་ཡིན་མོད་ཁུག་རྟ་ཇི་བཞིན་གྱི་འདབ་ཆགས་ནི་ལྷན་སྐྱེས་ནས་གཉོད་ཆུང་དེ་ལྟར་ཅི་ཡིན། ཡངས་པའི་ཆུ་གཏེར་ནི་བྱམས་བརྩེ་དང་མཚར་སྡུག་མངའ་བ་ཞིག་ཡིན། འོན་ཀྱང་ཁོ་མོ་གློ་བུར་དུ་འདི་ལྟར་ཁྲོས་སོང་། ལྡིང་ཞིང་འཁོར་བའི་ཁུག་རྟས་མཁའ་དབྱིངས་ནས་བབས་ཏེ་ཟས་འཚོལ་སྐབས་སྨྲེ་ངག་ཕྲ་མོ་འདོན་གྱི་ཡོད། སྐྱེས་དུས་ནས་ཉམ་ཐག་པས་རྒྱ་མཚོའི་ཐོག་འཚོ་གནས་བྱ་རྒྱུར་མི་འཚམ་སྙམ་གྱི་ཡོད། 
རྒྱ་མཚོ་ཡིད་ལ་འཁོར་ཐེངས་རེར་ཁོང་གིས་ཁོ་མོར་lamarའབོད། འདི་ནི་སྐྱེ་བོ་དག་གིས་རྒྱ་མཚོར་དགའ་སྣང་འཆང་བའི་དུས་སི་པན་སྐད་ཀྱིས་འབོད་སྟངས་ཤིག་ཡིན། སྐབས་སྐབས་སུ་ཁོང་ཚོས་ཁོ་མོར་ངན་སྨྲས་ཀྱང་བྱེད་མོད་རྒྱུན་དུ་རྒྱ་མཚོ་བུད་མེད་ཞིག་ལ་ངོས་བཟུང་གི་ཡོད། 
ཉ་པ་ན་གཞོན་འགའ་རེས་འཕྱོ་རྟགས་ལྒང་བུ་རྙི་ཐག་སྟེང་མཐུད་པ་དང་ཉ་རྡོ་ཟན་གྱི་མཆིན་པ་གོང་ཆེན་པོར་བཙོངས་ནས་རླངས་གྲུ་ཉོས་ཏེ་ཀུན་གྱིས་རྒྱ་མཚོར་elmarའབོད། འདི་ནི་སྐྱེས་པ་ཞེས་པའི་དོན་ནོ། ཁོ་ཚོས་དེའི་སྐོར
གླེང་དུས་རྒྱ་མཚོ་འགྲན་ཡ་ཞིག་དང་བསྐྱོད་ཡུལ་ཞིག ཐ་ན་དགྲ་ཡ་ཞིག་ཏུ་བརྩི། འོན་ཏེ་རྒད་པོས་རྒྱུན་དུ་རྒྱ་མཚོ་བུད་མེད་ཅིག་ཏུ་ངོས་བཟུང་ནས་ཁོ་མོས་སྐྱེ་འགྲོ་དྲིན་གྱིས་སྐྱོང་དང་མི་སྐྱོང་། ཡང་ན་ཁོ་མོས་རང་ཤེད་ཀྱིས་གུས་སྲོལ་ལས་འདས་པའི་རྩུབ་སྤྱོད་བརྩམས་ཚེ་དེ་ནི་ཁོ་མོ་གཞན་དབང་དུ་གྱུར་བས་ཡིན། ཟླ་བས་ཁོ་མོར་ཁ་ལོ་བསྒྱུར་བ་ནི་བུད་མེད་གཅིག་ལ་ཁ་ལོ་བསྒྱུར་བ་ཇི་བཞིན་ཡིན་ནོ་སྙམ་གྱི་ཡོད། 
བག་ཕེབས་ངང་སྐྱ་བ་དཀྲུག་རྒྱུ་དེ་ཁོང་གིས་ངོས་ནས་འཆད་ན་དཀའ་བ་ཞིག་མ་ཡིན། རང་གི་མྱུར་ཚད་མཐོ་ཤོས་ཡིན་ཁར་སྐབས་རེ་ཆུ་འོབས་རེ་འཁོར་བ་མ་གཏོགས་མཚོ་ངོས་ཞི་ཞིང་འཇམ་པར་གནས། ད་ལྟ་ཁོང་ནས་ཆུ་རྒྱུན་གྱིས་རང་ཉིད་ལ་རམ་འདེགས་གང་མཚམས་བྱ་རུ་འཇུག་བཞིན་མཆིས། 
ནམ་རིམ་བཞིན་གསལ་བའི་ཚེ་ཁོང་གིས་རང་ཉིད་རྣམ་ཀུན་དུས་ཚོད་འདིར་འབྱོར་ས་ལས་ཐག་རིང་བ་སླེབས་པ་ཚོར། ཡིད་ལ་ཁོ་བོས་མཚོ་གཏིང་ཟབ་ས་འདིར་གཟའ་འཁོར་གཅིག་མྱུལ་མོད་ཅི་ཡང་རག་མེད། དེ་རིང་ཉ་ཅཱན་ཡུའི་དང་ཉ་ཟེ་རིང་འཕང་གཟུགས་དེ་དག་གང་དུ་ཡོད་མེད་རྙེད་ཐུབ་པ་བྱ་རྒྱུ་ཡིན། ཉ་ཆེན་པོ་ཞིག་ཀྱང་ལྷན་དུ་ཡོད་ཤས་ཆེ་སྙམ་མོ། 
ནམ་ཡོངས་སུ་མ་གསལ་གོང་རྒད་པོས་ཉ་གཟན་རེ་རེ་བྱས་ནས་བསྐྱུར་ཏེ་གྲུ་དེ་ཆུ་རྒྱུན་དང་སྦྲགས་ནས་གློད། ཉ་གཟན་ཞིག་དབྱིན་ཁྲེ་བཞི་ཅུའི་སར་བྱིང་པ་དང་ཉ་གཟན་གཉིས་པ་དེ་དབྱིན་ཁྲེ་བདུན་ཅུ་དོན་ལྔའི་སར་དིམ། 
གསུམ་པ་དང་བཞི་པ་ཁག་སོ་སོར་མཐིང་མདོག་མཚོ་ཆུའི་དབྱིན་ཁྲེ་བརྒྱ་དང་བརྒྱ་དང་ཉེར་ལྔའི་སར་བྱིང་། ཧྲ་ཏིང་ཉས་བཟོས་པའི་ཉ་གཟན་ཚང་མའི་མགོ་བོ་ཐུར་དུ་བསྟན་ཡོད་ཅིང་ལྕགས་ཀྱུས་ཉའི་ལུས་པོ་ཕུག་ནས་ལེགས་པར་བསྡམས་ཏེ་བཙེམས་ཐོག་གུག་ཆ་དང་རྣོ་རྩེ་ཉ་ཤའི་ནང་བཏུམས་ཡོད། ཧྲ་ཏིང་ཉའི་མིག་ཟུང་ཀྱུ་ཡིས་ཕུག་སྟབས་ལྕགས་ཀྱུ་འབུར་དུ་ཐོན་སར་ཉའི་ལུས་པོ་ཕྱེད་ཟླའི་དབྱིབས་ལྟར་གྱུར། ཉ་ཆེན་པོ་ཞིག་གིས་ལྕགས་ཀྱུའི་ངོས་གང་དུ་རེག་ཀྱང་དྲི་ཞིམ་ལ་རོ་མཆོག་ཏུ་གྱུར་པ་ལགས། 
ཕྲུ་གུ་དེས་ཁོང་ལ་འཕང་གཟུགས་ཉ་ཆུང་སོས་པ་གཉིས་བྱིན་ཡོད། ཟེ་རིང་འཕང་གཟུགས་ཉ་ཡང་ཟེར། དེ་དག་ཞ་ཉེ་བཞིན་མཚོ་གཏིང་ཟབ་ཤོས་སུ་དཔྱངས་པའི་ཉ་ཀྱུ་གཉིས་ལ་བཏགས་ཡོད། གཞན་དེ་གཉིས་ལ་ཧྲེན་ཡུའི་ཉ་ཆེན་སྔོན་མོ་ཞིག་དང་ཉ་སེར་སྐྱ་ཞིག་བཏགས་ཡོད། སྔར་བཀོལ་སྤྱོད་བྱ་མྱོང་ཡང་ཆ་ཚང་ཡོད། དེ་མིན་ཧྲ་ཏིང་ཉ་སྤུས་དག་གིས་དྲི་ཞིམ་པོའི་རམ་འདེགས་དང་བསླུ་བྲིད་ཡོད། རྙི་ཐག་ཞ་སྨྱུག་ཆེ་བ་ལས་སྦོམ་ཞིང་སྣེ་གཅིག་སྨྱུག་ལྗང་ལ་དཀྲིས་ཡོད། དེ་ལྟར་ཉ་མོས་ཉ་གཟན་ལ་རེག་མ་ཉིད་སྨྱུག་མ་གཤམ་དུ་གུག་འགྲོ། ཐག་པ་རེ་རེར་དབྱིན་ཁྲེ་བཞི་ཅུ་ཟིན་པའི་ཕོན་པོ་རེ་ཡོད་པ་དེ་དག་གྲབས་གཤོམ་བྱས་པའི་ཕོན་པོ་གཞན་ལ་མདུད་པ་རྒྱག་ཆོག འདི་ལྟར་དགོས་མཁོ་ཡོད་ཕྱིན་ཉ་གཅིག་གིས་དབྱིན་ཁྲེ་སུམ་བརྒྱ་ཟིན་པའི་རྙི་ཐག་འཐེན་ཐུབ། 
སྐབས་དེར་རྒད་པོས་གྲུ་ཆུང་གི་གཞོགས་ཤིག་ཏུ་དཔྱངས་པའི་སྨྱུག་མ་གསུམ་ལ་འདྲེན་བྱེད་གཡོ་བ་མེད་པར་ལྡིར་ནས་གྲགས་འགུལ་ཡོད་མེད་བལྟས། ཆབས་ཅིག་སྐྱ་བ་དལ་བུར་རྒྱག་བཞིན་ཐག་པ་ཐད་དུ་དཔྱངས་ནས་ཆུ་གཏིང་རན་སར་འཇོག་གང་ཐུབ་བྱས། ནམ་ཡོངས་སུ་གསལ་ནས་རྟ་བདུན་དབང་པོ་འཆར་ལ་ཉེ། 
མཚོ་ཐོག་ནས་ཉི་གཞོན་སྐྱ་ཡོར་ཡོར་ཤར་བྱུང༌། རྒད་པོས་གྲུ་གཞན་རྣམས་མཚོ་ཁར་དམའ་བར་འཁྱུད་དེ་མཚོ་ངོགས་དང་བར་ཐག་མི་རིང་བའི་སར་ཆུ་རྒྱུན་གྱི་ཁ་ཕྱོགས་འཕྲེད་དུ་བཅད་དེ་བགྲོད་པ་རིག ཉི་མ་དེ་བས་གསལ་དུ་སོང༌། བཀྲག་མདངས་འཚེར་བའི་གཟི་འོད་ཆུ་ངོས་སུ་ཁྱབ་པའི་དུས་ཉི་མ་ས་མཐའ་ལས་ཡོངས་སུ་ཤར་ཟིན། མེ་ལོང་ལྟ་བུའི་མཚོ་ཁའི་ཉི་ཟེར་གྱི་ལྡོག་འོད་ཕོག་པས་ཁོང་གི་མིག་ལ་ཟུག་རྔུ་དྲག་པོ་བྱིན། དེས་ན་ཁོང་གིས་ཤར་དུ་གཡོལ་ཅི་ཐུབ་བྱས་ནས་གྲུ་བཏང་། ཁ་ཐུར་དུ་ཕྱོགས་ནས་ནག་ཐིང་ཐིང་གི་མཚོ་གཏིང་དུ་དཔྱངས་པའི་རྙི་ཐག་རིང་མོ་དེ་དག་ལ་ལྡིར་ནས་བསྡད། ཁོང་གིས་ཞགས་པ་མི་གཞན་ལས་ཐད་དུ་དཔྱངས་བ་དེ་ནི་ཆུ་འོབས་ནག་ཁུང་གི་གཏིང་ཐག་རིང་ཐུང་ལ་མ་ལྟོས་པར་ཉ་གཟན་ཞིག་གིས་རྒད་པོས་ཚོད་དཔག་བྱས་པའི་གནས་དེར་ཉ་མོས་ཟོས་པར་སྒུག་ངེས། ཉ་པ་གཞན་གྱིས་ཞགས་པ་མཚོ་ཆུར་གཡེང་དུ་འཇུག་སྟེ་གཏིང་ཚད་དབྱིན་ཁྲེ་དྲུག་ཅུ་ལས་ཟིན་མེད་རུང་ཁོ་ཚོས་དབྱིན་ཁྲེ་བརྒྱ་ལོངས་ཡོད་སྙམ་གྱི་ཡོད། 
ཡང་ཁོང་གི་ཡིད་ངོར་ང་ཡིས་དེ་དག་ས་ཆ་འཚམ་ཤོས་སུ་འཇོག་གི་ཡོད་མོད་ལམ་འགྲོ་མི་འདུག འོན་ཀྱང་སུས་ཤོད་ཚོད་ཐིག་ཐུབ། གཅིག་བྱས་ན་དེ་རིང་རང་ལམ་འགྲོ་རྒྱུག་ཡོང༌། ཉིན་ལྟར་ཉིན་མ་གསར་པ་ཡིན། རླུང་རྟ་རྒྱུག་པ་ལོས་ཡག འོན་ཀྱང་ཁོ་བོས་མ་འཕྱུག་པ་བྱས་ཚེ་ལམ་འགྲོ་རྒྱུག་དུས་གྲ་སྒྲིག་ཨང་གསར་ཡོད་སྙམ། 
ཆུ་ཚོད་གཉིས་ཡོལ་རྗེས་ཉི་མ་དགུང་ལས་གང་མཚམས་འཕགས་ནས་ཁོང་གིས་ཁ་ཤར་ལ་ཕྱོགས་སྐབས་མིག་ལ་གཟན་པོ་དེ་ཙམ་བྱུང་མེད། མདུན་དུ་གྲུ་གསུམ་སྣང་བ་དེ་དག་ཤིན་ཏུ་དམའ་ལ་ཐག་རིང་གི་མཚོ་ངོགས་དང་ཉེ་སར་མཆིས། 
རྒད་པོའི་བློ་ངོར་མི་ཚེ་འདིར་ཤར་མ་ཐག་པའི་ཉི་གཞོན་གྱིས་ངའི་མིག་ཟུང་ལ་རྟག་ཏུ་ན་ཟུག་གཏོང་། འོན་ཏེ་མིག་ནི་སྔར་ལྟར་ཐང་པོ་ཡོད། ས་སྲོད་དུས་ཉི་མར་ཐད་ཀར་བལྟས་ཀྱང་མིག་མདུན་ནག་ཁུང་ཆགས་ཀྱི་མེད། བཞུད་ཁའི་ཉི་ཟེར་ཅུང་རྣོ་མོད་ཞོགས་པ་ནི་མིག་ལ་ན་ཟུག་གཏོང་གི་ཡོད་སྙམ། 
མཚམས་དེར་ཁོང་གིས་གཤོག་ཟུང་རིང་བའི་གྲུ་བྱ་ནག་པོ་ཞིག་མདུན་གྱི་མཁའ་དབྱིངས་སུ་ལྡིང་བ་དང་དེས་ཧུར་སྒྲ་དང་བཅས་གཤོག་པ་རྒྱབ་དུ་བསྐུམས་ནས་ཐུར་དུ་ཤོར་ཡོང་རྗེས་དེ་མུར་ལྡིང་འཁོར་རྒྱག་པ་རིག
དེས་ཅི་ཞིག་མཐོང་བ་ཡིན་འདུག དོན་མེད་མྱུལ་བ་ཨེ་ཡིན་ཞེས་རྒད་པོ་སྐད་ཤོར། 
ཁོང་གིས་དལ་བུར་འདབ་བྱས་ལྡིང་འཁོར་རྒྱག་ཡུལ་དེར་ཁ་ཕྱོགས་ནས་གྲུ་བཏང༌། ངབབ་བརླིང་ངང་ཐག་པ་དེ་དག་སྟེང་འོག་འདྲོང་པོར་འཁོད་པ་བྱསཏེ་མཚོ་རྒྱུན་དང་ཉེ་བར་བཅར། ཁོང་གི་མྱུར་ཚད་དེ་འདབ་བྱས་ལམ་སྣེ་དྲངས་སུ་འཇུག་དགོས་བསམ་མེད་པའི་གོང་དང་བསྡུར་ན་མྱུར་དུ་སོང་མོད་ཉ་འཛིན་ཐབས་བྱང་ཆུབ་པོ་མཐའ་འཁྱོངས་བྱུང་ཡོད། 
གྲུ་བྱས་མཁའ་དབྱིངས་སུ་མཐོ་ཙམ་འཕུར་ནས་གཤོག་སྒྲོ་རྡེབ་ཙམ་མི་བྱེད་པར་ལྡིང་འགོ་ཚུགས། དེ་མུར་གློ་བུར་ཐུར་དུ་རྒྱུག་ཡོང་སྐབས་རྒད་པོས་འཕུར་ཉ་མཚོ་ཁར་ཐོན་ནས་མཚོ་ངོས་སུ་སྲོག་བསྡོས་སྒོས་འཁྱུག་བྲོས་བྱེད་པ་མཐོང་། 
ཉ་ཇི་ཆིའུ། ཉ་ཆེན་ཇི་ཆིའུ་ཞེས་རྒད་པོ་སླར་ཡང་སྐད་ཤོར། 
ཁོང་གིས་སྐྱ་སྟེགས་ལས་སྐྱ་བ་ཟུང་ཕབ་པ་དང་གྲུ་མགོའི་འོག་ནས་སྲད་བུ་ཞིག་བཏོན། སྲད་བུའི་སྣེ་མོར་ལྕགས་སྐུད་དུམ་ཙམ་དང་ཉ་ཀྱུ་འབྲིང་བ་ཞིག་བཏགས། དེའི་སྣེ་མོར་ཧྲ་ཏིང་ཉ་ཞིག་བསྐོན། ཁོང་གིས་སྲད་བུ་གྲུ་གཤོག་ངོས་ནས་ཆུའི་ནང་གློད། སྣེ་གཅིག་གཡོར་ཤིང་གི་ཁུ་ཚུར་ལྟ་བུའི་གཅུས་གཟེར་གྱི་ཨ་ལོང་ལ་དམ་དུ་བཏགས། དེ་རྗེས་སྲད་བུ་ཅིག་ཤོས་ཐོག་ཉ་གཟན་བསྐོན་ནས་ཕོན་པོ་བཏབ་སྟེ་གྲུ་མགོའི་བསིལ་གྲིབ་ཡོད་སར་བསྐྱུར། མུ་མཐུད་གྲུ་བཏང་སྟེ་མཚམས་འདིར་ཆུ་ངོས་སུ་དམའ་བར་འཕུར་བཞིན་པའི་གཤོག་པ་རིང་བའི་བྱ་ནག་དེར་ཅེར་ནས་བསྡད། བལྟས་བལྟས་རིག་རིག་ལ་བྱ་དེ་སླར་ཡང་ཐུར་དུ་ཤོར་བྱུང་། ཐུར་དུ་རྒྱུག་བདེ་བའི་ཆེད་གཤོག་ཟུང་རྒྱབ་ཏུ་བསྐུམས་ནས་དེ་འཕྲལ་གློ་བུར་དུ་བརྐྱངས་ཏེ་འཕུར་ཉ་དེད་མོད་ངལ་བ་འབྲས་མེད་དུ་གྱུར། རྒད་པོས་ཉ་ཇི་ཆིའུ་ཆེན་པོ་དེ་དག་གིས་བྲོས་ལ་ཐར་བའི་འཕུར་ཉའི་མཇུག་དེད་ནས་མཚོ་ངོས་མཐོ་རུ་ཅུང་ཟད་སོང་བ་རིག ཉ་ཇི་ཆིའུ་འཕུར་མཆོངས་བྱེད་པའི་ཉའི་གཤམ་འོག་གི་ཆུ་ཁར་འཁྱུག་གིན་འཕུར་ཉ་ལྷུང་མ་ཐག་ཆུའི་ནང་མྱུར་སྟབས་སྒོས་འཛུལ་འགྲོ། རྒད་པོའི་སེམས་སུ་ཉ་ཇི་ཆིའུ་དེ་དག་ཅི་འདྲའི་ཆེ་བ་ལ་ཨང་སྙམ། དེ་ཚོ་ཁྱབ་ཤིན་ཏུ་ཆེ་བས་འཕུར་ཉར་བྲོས་ཐར་བའི་དུས་ཤིག་དཀོན། གྲུ་བྱ་དེར་ནི་རྒྱལ་ཁ་ལོན་པའི་དུས་ཤིག་མ་མཆིས། 
དེ་དང་བསྡུར་ཚེ་འཕུར་ཉའི་ལུས་བོངས་ཆེ་ལ་འཕུར་རྩལ་ཧ་ཅང་མགྱོགས་པོ་ཡོད། 
ཁོང་གིས་འཕུར་ཉ་མཚམས་མ་ཆད་པར་མཚོ་ངོས་སུ་ཐོན་པ་དང་ཡང་གྲུ་བྱ་དེས་དོན་མེད་དུ་འཐབ་པ་མཐོང་། ཁོང་གི་ཡིད་ལ་ཉ་དེ་ཚོ་ངའི་འཁྲིས་ནས་ཤོར་སོང༌། དེ་དག་བྲོས་མྱུར་ལ་ཐག་རིང་དུ་འཁྱུག་འགྲོ་གི་ཡོད། ཁྱུ་དང་བྲལ་བ་ཞིག་ངས་འཛིན་མི་ཐུབ་པའི་ངེས་གཏན་མེད། ཁོ་བོར་དགོས་པའི་ཉ་ཆེན་པོ་དེ་ཚོའི་མཐའ་འཁོར་དུ་འཁྱུག་བཞིན་ཡོད་ཤས་ཆེ། ངའི་ཉ་ཆེན་དེ་གནས་ག་གེ་མོར་ལོས་མཆིས་ཨང་སྙམ། 
སྐམ་སའི་མཐོངས་ཀྱི་སྤྲིན་ཚོམ་ནི་ལ་ཉག་ཇི་བཞིན་འགྲེངས་ཡོད། 
མཚོ་ངོགས་ལྗང་ཐིག་གཅིག་ལས་མི་སྣང་། རྒྱབ་ལོགས་ཀྱི་དེའུ་འབུར་ཁ་ཤས་མངོན། ད་ནི་མཚོ་ཆུ་མཐིང་ནག་ཡིན་ཁར་གཏིང་ཤིན་ཏུ་རིང་བས་སྨུག་གུར་སོང་འདུག ཁོང་གིས་མཚོ་ཆུར་ཞིབ་ཏུ་ཐུར་ལྟ་བྱེད་སྐབས་སྔོ་ནག་གི་ཆུ་ཁར་སྐྱེ་དངོས་དམར་པོ་ཐ་ཐོར་གཡེང་བ་དང་ཉི་འོད་ཀྱིས་ཚོན་སྣའི་གཟིགས་མོ་ངོ་མཚར་བ་བཤམས་པ་རིག ཁོང་གིས་རྙི་ཐག་ལ་ཅེར་དུས་དེ་དག་ཆུའི་ནང་གི་མི་མངོན་པའི་སར་དཔྱངས་ནས་ཡོད་པ་མཐོང༌། ཆུ་ཁར་གཡེང་བའི་སྐྱེ་དངོས་མང་པོ་འདི་ལྟ་བུ་ཡོད་པར་ཁོང་ངོ་མ་དགའ་བས་མྱོས་སོང་། དེ་ནི་ཉ་ཡོད་པའི་རྟགས་ཡིན། ཉི་མ་མཐོན་པོར་འཕགས་ཏེ་ཆུའི་ནང་ཁ་མདོག་རྣམ་པར་བཀྲ། གནམ་ངོ་དྭངས་སང་སང་འདི་སྐམ་སའི་མཁའ་དབྱིངས་ཀྱི་སྤྲིན་པའི་བཟོ་ལྟ་ལས་ཀྱང་རྟོགས་ཐུབ། ད་ལྟ་གྲུ་བྱ་དེ་མཐོང་སར་ཧ་ལམ་མེད། ཆུ་ངོས་སུ་ཉི་འོད་ཀྱིས་གཙེས་ནས་སེར་པོར་གྱུར་པའི་མཚོ་རྩྭ་དང་གྲུ་གཤོག་ལ་འཁྲིལ་ནས་འཕྱོ་བའི་གྲ་ཞྭ་ལྟ་བུའི་ཆུ་མ(རུས་མེད་སྲོག་ཆགས་ལྒང་བུ་ལྟ་བུ་ཞིག-བསྒྱུར་པ་པོས)ལས་གཞན་ཅི་ཡང་མི་སྣང་། སྤྱིན་རྒྱུའི་འཕྱོ་ཤུབ་མུ་མེན་དེར་དབྱིབས་ཐོན་མུས་སུ་འཇའ་འོད་འཁྱིལ། དེས་གཞོགས་ཤིག་ཏུ་ཡོར་ནས་ཡང་ཀེར་ལངས་བྱེད་པའི་ཚུལ་ནི་ལྦུ་བ་ཆེན་པོ་ཞིག་སྤྲོ་སྣང་ཆེན་པོས་འཕྱོ་བ་ལྟར་སྣང༌། ཧང་སངས་དགོས་པའི་རེག་རྭ་རྒྱ་སྨུག་དག་མཚོ་ཆུའི་ནང་རྒྱབ་ཕྱོགས་སུ་རིང་བར་དཔྱངས་འདུག
"Aguamala"རྒད་པོས་སྨད་འཚོང་མའི་བྱིས་ཕྲུག་ཁྱོད་ཅེས་འཁང་ར་བྱས། (དེ་ནི་རེག་རྭར་དུག་ཡོད་པས་ཡིན་-བསྒྱུར་པ་པོས) ཁོང་གིས་ཙོག་པུར་འཁོད་དེ་སྐྱ་བ་དལ་བུར་དཀྲུགས་ནས་མགོ་བོ་སྒུར་ཏེ་ཆུའི་ནང་བལྟ་དུས་ཚོས་གཞི་ཆུའི་ནང་གི་རེག་རྭ་ལྟ་བུའི་ཉ་ཕྲུག་འགའ་ཤས་རེག་རྭ་དང་རེག་རྭའི་གསེང་ངམ་འཕྱོ་ཤུབ་གཡོ་བའི་གྲིབ་མའི་གཤམ་དུ་འཁྱུག་བགྲོད་བྱེད་པ་མཐོང་། ཉ་ཕྲུག་དེ་ཚོར་རེག་རྭའི་དུག་ཕོག་གི་མེད། འོན་ཀྱང་མི་ནི་ག་ལ་འདྲ། 
རྒད་པོས་ཉ་ཞིག་གྲུའི་ནང་འཐེན་ཡོང་བས་རེག་རྭ་ལ་ལ་སྲད་བུར་འཁྲིལ་ཡོད། 
ཚི་ཆུ་སྨུག་པོ་སྦྱར་འདུག་པ་དེས་ཁོང་གི་ལག་ངར་དང་ལག་པར་རྨ་བཟོས་ནས་རྣག་གསོག་པ་ནི་དུག་ཡོད་པའི་བཀྲག་རྩི་ཤིང་གིསགཉན་ཁ་རྒྱས་པ་དང་འདྲའོ། འོན་ཏེ་ཆུ་མའི་དུག་རྒྱུ་ཐོན་ཤིན་ཏུ་མྱུར་བས་ཟུག་རྔུ་ནི་རྟ་ལྕག་གིས་བྲབ་པ་ཇི་བཞིན་ཡོད། 
འཇའ་ཟུག་པའི་ལྦུ་བ་ཆེན་པོ་འདི་དག་ངོ་མ་སྙིང་རྗེ་པོ་ཡོད་རུང་མཚོའི་ནང་བསླུ་བྲིད་ལ་བྱང་བའི་སྐྱེ་དངོས་ཞེ་ཅིག་ཡིན། རྒད་པོས་དེ་ཚོ་རྒྱ་མཚོའི་རུས་སྦལ་ཆེན་པོས་ལོངས་སུ་སྤྱོད་པར་མགུ་པོ་བྱེད། རུས་སྦལ་གྱིས་དེ་དག་རིག་ཚེ་མདུན་ནས་བཀར་ཏེ་མིག་ཟུམ་ན་ལུས་ཡོངས་སྒལ་ཁྲབ་ཀྱིས་སྲུང་སྐྱོབ་བྱེད་པས་དེ་དག་རེག་རྭ་དང་ལྷན་ཅིག་བཟའ་ཡི་ཡོད། རྒད་པོས་རུས་སྦལ་གྱིས་ཁོ་ཚོ་ལོངས་སུ་སྤྱོད་པ་དང་ལྷགས་རླུང་དྲག་པོ་ལྡང་རྗེས་མཚོ་མཐའི་བྱེ་ཐང་ཐོག་དེ་ཚོ་དང་ཐུག་འཕྲད་བྱུང་རྗེས་རང་གི་ཤ་མཁྲེགས་ཆགས་པའི་རྐང་མཐིལ་མཐུག་པོས་རྡོག་བརྫིས་གཏོང་སྐབས་ཧྲོག་ཅེས་འགས་ཤིང་ཆག་པའི་སྐད་སྒྲ་ཉན་རྒྱུ་བཅས་ལ་དགའ་སྣང་བྱེད། 
ཁོང་རྒྱ་མཚོའི་རུས་སྦལ་ལྗང་ཁུ་དང་ཁོག་པ་ནག་ཁྲར་མཉེས་པོ་ཡོད། 
དེ་ཚོ་བཟོ་དབྱིབས་དོད་ལ་འཁྱུག་རྩལ་མྱུར་བ། རིན་གོང་ཡང་མཐོ་པོ་ཡོད། 
དེ་མིན་ཁོང་གིས་གཟུགས་བོངས་ཆེ་ལ་གླེན་རྟགས་ཚ་བའི་རུས་སྦལ་དམར་པོ་ལ་བརྣབ་སེམས་མིན་པའི་ཁྱད་གསོད་བྱེད། ཁོ་ཚོའི་ཁྲབ་སེར་པོ་ཡིན། འཁྲིག་སྤྱོད་བྱེད་སྟངས་ཡ་མཚན་དགོས་པ་དང་སྤྲོ་བ་ཆེན་པོས་གྲ་ཞྭ་འདྲ་བའི་ཆུ་མ(རུས་མེད་སྲོག་ཆགས་ལྒང་བུ་ལྟ་བུ་ཞིག-བསྒྱུར་པ་པོས) ཟོས་རྗེས་མིག་ཟུང་བཙུམ་གྱི་ཡོད། 
དེ་སྔ་ཁོང་གིས་ལོ་ངོ་དུ་མ་གྲུ་ཆུང་བཏང་ནས་རྒྱ་མཚོའི་རུས་སྦལ་འཛིན་མྱོང་ཡོད་མོད་དེ་ལ་ཁོང་གིས་ལྐོག་གྱུར་གྱི་འདོད་ཚུལ་འཛིན་གྱི་མེད། ཁོང་གིས་རྒྱ་མཚོའི་རུས་སྦལ་ཡོད་དོ་ཅོག་ལ་སེམས་སྡུག་བྱེད། ཐ་ན་གྲུ་ཆུང་ལྟར་རིང་ལ་ལྗིད་ཚད་ཏུན་གཅིག་ལོངས་པའི་སྒྲོམ་བུ་རུས་སྦལ་ཆེན་མོ་ཡང
ཡོད། མགོ་ནག་མི་ཕལ་མོ་ཆེས་རྒྱ་མཚོའི་རུས་སྦལ་ལ་གདུག་རྩུབ་ཆེ་ལ་ཡ་ང་མེད། རུས་སྦལ་ཞིག་གི་ཁོག་པ་གཤགས་ཏེ་བཤས་པའི་རྗེས་སུ་དེའི་སྙིང་ཁ་མུ་མཐུད་ཆུ་ཚོད་འགའ་ཤས་འཕར་གྱི་ཡོད། རྒད་པོའི་བསམ་པར་ང་ལ་ཡང་སྙིང་ག་དེ་འདྲ་ཞིག་ཡོད། ཁོ་ཚོ་དང་འདྲ་བར་རྐང་ལག་ཡོད་སྙམ། ལུས་སྟོབས་གསོ་ཆེད་ཁོང་གིས་རུས་སྦལ་གྱི་སྒོ་ང་དཀར་པོ་བཟའ་མྱོང༌། དཔྱིད་ཟླ་ལྔ་པ་ཞིག་ལ་ཁོང་གིས་ཟླ་ཧྲིལ་པོར་གསོས་བཏང་ནས་ཟླ་དགུ་པ་དང་བཅུ་པ་འཆར་དུས་ཉ་མི་གཟུགས་ཅན་རྩེ་གྲ་འཛིན་ཐུབ་ན་སྙམ་གྱི་ཡོད། 
ཁོང་གིས་ཉིན་ལྟར་ཉ་པ་མི་ཉུང་བ་ཞིག་གིས་ཅ་དངོས་འཇོག་སའི་སྤྱིལ་བུའི་ནང་ཡོད་པའི་ཟོམ་ཟླུམ་ལས་ཉ་རྡོ་ཟན་ཧྲ་ཡུའི་ཡི་མཆིན་སྣུམ་ཕོར་པ་གང་གཅུས་ཏེ་འཐུང་གི་ཡོད། ཟོམ་དེ་གར་ཡོད་པས་འཐུང་འདོད་ཡོད་ཚེ་ཉ་པ་ཀུན་གྱིས་འཐུང་བར་བསྐྱོད་ཆོག ཉ་པ་ཕལ་ཆེ་བས་སྣུམ་དེའི་དྲི་ཚོར་མི་འདོད། འོན་ཀྱང་ཐོ་རེངས་མུན་ནག་ཁྲོད་སྦར་མྱུལ་རྒྱག་གིན་ལངས་པ་ལས་ལོས་དགའ། མ་ཟད་དེས་ཆམ་ནད་འགོག་བཅོས་བྱ་རྒྱུར་སྤྱོད་གོ་ཤིན་ཏུ་ཆོད་ལ་མིག་ལའང་ཕན་ནོ། 
མཚམས་འདིར་རྒད་པོས་མགོ་བོ་བཏེགས་ནས་བལྟ་དུས་གྲུ་བྱ་དེས་ཡང་བསྐྱར་ལྡིང་འཁོར་རྒྱག་པ་མཐོང་། 
དེ་ལ་ཉ་རྙེད་པ་འདྲ་ཞེས་རྒད་པོས་ཆིག་ལབ་བརྒྱབ། སྐབས་དེར་འཕུར་ཉ་གཅིག་ཀྱང་མཚོ་ངོས་སུ་ཐོན་མེད་ལ་ཉ་ཕྲུག་ཁྱུ་འཚང་ཁ་ཤིག་ཤིག་གིས་བྲོས་པའང་མི་སྣང༌། རྒད་པོས་ཅེར་བཞིན་ཡོད་མུར་འཕང་ཉ་ཆུང་ཆུང་ཞིག་གིས་གནམ་མཆོངས་བརྒྱབ་རྗེས་ཁ་བུབ་ནས་མཚོའི་ནང་ལྷུང་བ་མངོན། ཉི་འོད་ཁྲོད་ཉའི་ལུས་ལས་དངུལ་དཀར་ལྟ་བུའི་བཀྲག་མདངས་འཚེར། ཉ་དེ་ཆུའི་ནང་ལོག་མ་ཐག་འཕང་ཉ་ཁ་ཤས་གཅིག་རྗེས་གཉིས་མཐུད་ངང་ཆུ་ཁར་ཐོན་བྱུང་། དེ་དག་གིས་ཕར་མཆོངས་ཚུར་མཆོངས་བྱས་ནས་མཚོ་ཆུ་རབ་ཏུ་རྙོག་བཞིན་ཐག་རིང་སར་ཕྱིན་ནས་ཉ་ཕྲུག་བཟུང་སྟེ་བཟའ་བ་དང་ཉ་ཕྲུག་གི་མཐའ་བསྐོར་ནས་དེ་ཚོའི་རྗེས་དེད་བཞིན་ཡོད། 
རྒད་པོའི་ཡིད་ལ་དེ་ཚོས་མྱུར་པོ་དེ་ལྟར་འཁྱུག་མེད་ན་ཁོ་བོས་དེ་དག་གི་དཀྱིལ་དུ་འཛུལ་ཆོག་སྙམ། ཁོང་གིས་ཉ་ཁྱུས་ཆུ་རྙོག་ནས་ལྦུ་དཀར་འཕྱོ་བར་བལྟ་བ་དང་ཆུ་བྱ་དེས་བར་སྣང་ནས་ཐུར་དུ་ཤོར་ཡོང་སྟེ་དངངས་འདྲོགས་ཀྱིས་མཚོ་ཁར་ཐོན་པའི་ཉ་ཕྲུག་ཁྱུ་ཡོད་སར་འཛུལ་བར་བལྟས་ནས་བསྡད། 
རྒད་པོས་བྱ་དེ་ངོ་མ་ལག་རོགས་ཡག་པོ་ཞིག་རེད་འདུག་ཟེར། སྐབས་དེར། གྲུ་གསེང་གི་སྲད་བུ་ཕྲ་མོ་དེ་ཁོང་གི་རྐང་པའི་འོག་དམ་དུ་སོང་། ད་བྱེད་དུས་ཁོང་གིས་རྐང་པར་ལན་གཅིག་དཀྲིས་ཡོད་འདུག དེ་མུར་སྐྱ་བ་བསྐྱུར་ཏེ་སྲད་བུ་ཤེད་ཀྱིས་ཚུར་འཐེན། འཕང་ཉ་ཆུང་ངུ་དེ་འདར་ཡོམ་ཡོམ་ངང་འཐེན་པ་ལས་ལུས་བོངས་ལྗིད་ཙམ་ཡོད་པའི་སྣང་བ་བྱུང༌། ཁོང་གིས་ཇི་ཙམ་ཚུར་འཐེན་ན་སྲད་བུ་དེ་ཙམ་འཁྲུག་ཆེ་རུ་འགྲོ་བ་དང་ཆུའི་ནང་གི་ཉ་མོའི་སྒལ་པ་སྔོན་མོ་དང་སེར་ལམ་ལམ་བྱེད་པའི་གཞོགས་གཉིས་རིག་ཡོང་། དེ་མར་ཧུར་སྒྲ་དང་བཅས་སྲད་བུ་འཐེན་པས་ཉ་གྲུ་གཤོག་ཁ་ནས་འཕགས་ཏེ་གྲུའི་ནང་ལྷུང་བྱུང་། ཉ་དེ་ཉི་འོད་འོག་གི་གྲུ་གཅལ་ཐོག་ཉལ་བར་བལྟས་ན་ལུས་ཟུངས་ཡག་ལ་བཟོ་ལྟ་རྫས་མདེལ་དང་གཉིས་སུ་མེད། ཧོན་འཐོར་བའི་མིག་ཆེན་པོ་གཉིས་ཀྱིས་ཧུར་རེར་ལྟ་བཞིན་བདེ་ལྕག་དོད་པའི་མཇུག་མས་འདར་འཁྲུག་འཁྲུག་ངང་གྲུ་གཅལ་བིང་བིང་ཞེས་རྡེག་པས་རིམ་བཞིན་ལུས་ཟུངས་ཟད་པར་གྱུར། རྒད་པོས་སེམས་བཟང་དང་བཅས་ཉ་མགོར་ཤུགས་ཀྱིས་བསྣུན་ནས་རྡོག་ཐོ་གཞུ་ཐེངས་གཅིག་གིས་སྒུལ་བཞིན་པའི་ལུས་པོ་དེ་གྲུའི་ནང་གྲིབ
བསིལ་གྱི་འོག་ཏུ་འཕངས། 
འཕང་ཉ་ཟེ་རིང་རེད། ཉ་ཆེན་པོ་འཛིན་རྒྱུར་སྤྱད་ན་ཧ་ཅང་ལེགས། 
ལྗིད་ཚད་པང་བཅུ་ལོངས་པ་འདུག་ཅེས་རྒད་པོས་ལབ། 
དུས་ནམ་ཞིག་ནས་རང་ཉིད་ཁེར་བུར་འདུག་སྐབས་ཆིག་ལབ་རྒྱག་འགོ་བརྩམས་པ་ཁོང་གི་ཡིད་ལ་མི་དྲན། སྔར་གྲོགས་མེད་ཁེར་རྐྱང་ཡིན་ན་ཁོང
གིས་གླུ་གཞས་ལེན་གྱི་ཡོད། སྐབས་འགར་མཚན་མོ་ཡང་ལེན། དེ་ནི་ཉ་པའི་གྲུ་ཆུང་ངམ་མཚོ་སྦལ་བཟུང་བའི་གཡོར་གྲུའི་ཐོག་ལས་རེས་འཁེལ་ཏེ་ཁ་ལོ་བསྒྱུར་བའི་དུས་ཡིན། ཧ་ལམ་ཕྲུ་གུ་དེས་ཁོང་དང་ཁ་བྲལ་རྗེས་ཁེར་བུར་ལུས་པ་ནས་བཟུང་ཆིག་ལབ་རྒྱག་འགོ་ཚུགས་པ་ཡིན་ངེས། འོན་ཏེ་ཁོང་ལ་གསལ་ཆ་མ་མཆིས། ཕྲུ་གུ་ལྷན་དུ་ཉ་འཛིན་དུས་དགོས་གལ་ཡོད་ན་ད་གཟོད་ལབ་གླེང་བྱེད། ཁོ་ཚོས་མཚན་མོའམ་ཡང་ན་གནམ་གཤིས་ངན་པའི་དྲག་ཆར་རླུང་འཚུབ་ཁྲོད་མཚོ་ཐོག་ཏུ་ལུས་སྐབས་གཏམ་གླེང་བ་ཡིན། དགོས་མེད་དུ་གླེང་མོ་མི་བྱེད་པ་ནི་རྒྱ་མཚོའི་ཐོག་གི་སྲོལ་བཟང་ཞིག་ཏུ་བརྩི། རྒད་པོས་ཀྱང་སྔ་མོ་ཉིད་ནས་དེ་ལ་བརྩི་སྲུང་བྱེད་ཀྱི་ཡོད། ད་ཆ་ཁོང་གིས་སེམས་ནང་བརྗོད་འདོད་པའི་སྐད་ཆ་ཐེངས་ཁ་ཤས་སྨྲས་ཀྱང་མི་གཞན་བསུན་དོགས་བྱེད་དགོས་མེད། 
སྐྱེ་བོ་གཞན་གྱིས་ཁོ་བོས་ཆིག་ལབ་རྒྱག་པ་ཐོས་ཚེ་སྨྱོ་བར་བརྩི་ངེས་ཡིན། 
འོན་ཀྱང་ཁོ་བོ་སྨྱོ་མེད་པས་སྣང་བ་མི་གཏོང་བར་ད་དུང་ཤོད་རྒྱུ་ཡིན། ཕྱུག་པོ་རྣམས་ནི་གྲུའི་སྟེང་དུ་སྒྲ་བསྡུ་འཕྲུལ་འཁོར་གྱིས་ཁོ་པ་ཚོར་གཏམ་གླེང་བྱེད
པ་མ་ཟད་དབྱུག་རྩེད་སྤོ་ལོའི་སྐོར་ཁོ་ཚོར་ཤོད་ཀྱི་ཡོད་ཅེས་ཁོང་གིས་ཆིག་ལབ་བརྒྱབ། ཡང་ད་ལྟའི་དུས་འདི་དབྱུག་རྩེད་སྤོ་ལོ་དྲན་པའི་སྐབས་ག་ལ་ཡིན། ད་ལྟ་དོན་གཅིག་རང་ལ་མནོ་བསམ་གཏོང་དགོས། དེ་ནི་ཁོ་བོ་སྐྱེས་པ་ནས་བཟུང་སྒྲུབ་དགོས་པའི་དོན་དེ་ཡིན། ཉ་ཁྱུ་དེའི་མཐའ་འཁོར་དུ་ཉ་ཆེན་པོ་ཞིག་ཡོད་ཤས་ཆེ། ཁོ་བོས་བཟུང་བ་དེ་ནི་ཉ་ཕྲུག་ཟོས་བཞིན་པའི་འཕང་ཉ་ཁྱུ་དང་བྲལ་བ་ཞིག་ཡིན། ད་ལྟ་དེ་ཚོ་ཐག་རིང་དུ་འཁྱུག་པ་མ་ཟད་མྱུར་པོ་ཡང་འདུགདེ་རིང་མཚོ་ངོས་སུ་ཐོན་པའི་ཉ་ཚང་མ་བྱང་ཤར་ལ་ཕྱོགས་ནས་མྱུར་སྟབས་ཀྱིས་འཁྱུག་འགྲོ་བཞིན་འདུག ཉིན་གང་གི་དུས་ཚོད་འདི་འདུག་ཟེ་སྐྱེལ་དགོས་སམ། ཡང་ན། འདི་ནི་ཁོ་བོས་མ་རྟོགས་པའི་གནམ་གཤིས་ཀྱི་རྟགས་ཤིག་མིན་ནམ་སྙམ། 
ད་ཆ་ཁོང་གིས་ཁ་བའི་ཅོད་པན་བཞེས་འདྲའི་རི་བོ་སྔོན་མོ་དེ་དག་དང་རི་རྩེའི་མཐོངས་སུ་གངས་རི་ཇི་བཞིན་འགྱིང་བའི་སྤྲིན་ཚོམ་ལས་མཚོ་ངོགས་ཀྱི་ལྗང་ཐིག་དེ་ཡེ་ནས་རིག་མི་ཐུབ། མཚོ་མདོག་ཧ་ཅང་མཐུག་ལ་ཉི་འོད་ཀྱིས་འཇའ་ཟུག་ནས་ཡོད། ཆུ་ཁར་གཡེང་བའི་སྐྱེ་དངོས་ཁྲ་ཁྲ་ཆིལ་ཆིལ་བགྲང་བས་མི་ལང་པ་དེ་དག་ཉི་མ་དགུང་གི་དཀྱིལ་དུ་འཆར་བས་མི་སྣང་བར་གྱུར། ད་ཆ་རྒད་པོས་རིག་ཐུབ་པ་ནི་མཚོ་ཆུ་སྔོ་ནག་གི་ཟབ་སར་ཟུག་པའི་འཇའ་ཚོན་གྱི་སྐ་རགས་ཆེན་པོ་དང་མཚོའི་གཏིང་གི་དབྱིན་ལེ་གཅིག་ཡོད་སར་ཐད་དུ་དཔྱངས་བའི་རྙི་ཐག་དེ་ཚོ་ལགས། 
ཉ་འདི་རིགས་ལ་ཉ་པས་འཕང་ཉ་ཟེར་གྱི་ཡོད། དེ་དག་འཚོང་བའམ་ཉ་གཟན་བཟོ་སྐབས་ད་གཟོད་རང་རང་སོ་སོར་དབང་བའི་མིང་ནས་འབོད་ཀྱི་ཡོད། ཡང་ཁོ་ཚོ་མཚོ་གཏིང་དུ་བྱིང་སོང་། 
ཉི་འོད་ཤིན་ཏུ་དྲོ་བས་རྒད་པོའི་མཇིང་པ་ཡང་ཚ་ལམ་ལམ་བྱེད། སྐྱ་བ་རྒྱག་བཞིན་རྒྱག་བཞིན་རྔུལ་ཆུའི་ཐིགས་པ་སྒལ་གཞུང་དེད་ནས་ཐུར་དུ་བཞུར་བ་ཚོར། 
རྒད་པོའི་སེམས་སུ་ཁོ་བོས་རླབས་དང་བསྟུན་ཏེ་ཕྱིན་ཆོག དེ་བས་ཞགས་པ་རྐང་མཛུབ་ལ་སྔོན་ནས་དཀྲིས་ཏེ་གཉིད་ཅིག་ཉལ་ན་སྒུལ་བའི་ཚེ་གཉིད་ལས་སད་ཐུབ། འོན་ཏེ་དེ་རིང་ནི་ཉིན་གྲངས་བརྒྱད་ཅུ་གྱ་ལྔ་པ་དེ་ཡིན་པས་ཉིན་གང་རིག་པ་འགྲིམ་ནས་ཉ་འཛིན་དགོས་སྙམ། མཚམས་དེར་ཁོང་གིས་རྙི་ལ་བལྟ་སྐབས་དེའི་ཁྲོད་ཀྱི་མཚོ་ཁར་འཕྱུང་བའི་སྨྱུག་མའི་རྙི་ལྗང་གུ་ཞིག་གློ་བུར་ཆུའི་ནང་བཀུག་པ་མཐོང༌། 
ཁོང་གིས་ཡོང་གི་ཡོད། ཡོང་གི་ཡོད་ཟེར་བཞིན་སྐྱ་བ་ཟུང་སྐྱ་སྟེགས་ལས་བླངས་ཏེ་གྲུ་མ་ཡོར་བ་བྱས། ལག་པ་བརྐྱངས་ནས་རྙི་ཐག་དེ་ལག་གཡས་པའི་མཐེབ་ཆེན་དང་ཟ་མཛུབ་གསེང་དུ་བཀར་ནས་དལ་བུར་འཐེན། ཐག་སྣེ་ལྷོད་ལ་ལྕི་བའི་ཚོར་སྣང་མེད་པས་ག་ལེར་བཟུང་ནས་བསྡད། ཡང་སྒུལ་བྱུང༌། ཚོད་བགམ་བྱ་ཆེད་ཤེད་ཤུགས་རན་པོས་འཐེན་ཙམ་བྱས་པས་ཅི་ཡིན་ཁོང་གིས་ཡོངས་སུ་རྟོགས་པར་གྱུར། དབྱིན་ཁྲེ་བརྒྱ་ཡི་གཏིང་དུ་ཉ་མཱ་ལིན་ཡུའི་ཆེན་པོ་ཞིག་གིས་ལྕགས་ཀྱུ་བཏུམས་པའི་ཉ་ཧྲ་ཏིང་ཡུའི་ལོངས་སུ་སྤྱོད་བཞིན་མཆིས། ལག་པས་བཟོས་པའི་རྙི་འདི་ནི་འཕང་ཉ་ཆུང་ངུ་ཞིག་གི་སྤྱི་གཙུག་ལ་བརྒྱུས་ཡོད། རྒད་པོས་བདེ་ལྕག་དོད་པོས་ཞགས་པ་བཟུང་ནས་ལག་གཡོན་མས་དེ་སྨྱུག་མ་ལས་དལ་བུར་བཀྲོལ། ད་ཆ་དེས་ཁོང་གི་མཛུབ་མོའི་གསེང་དུ་ཅི་དགར་འདྲེད་བཞིན་ཉ་མོས་སྣོན་ཤུགས་ཏོག་ཙམ་ཡང་ཚོར་གྱི་མེད། 
མཚོ་ངོགས་དང་རྒྱང་ཐག་ཤིན་ཏུ་རིང་བའི་གནས་འདི་རུ་ཁོ་རང་ད་བར་སྐྱེ་འཚར་བྱུང་བར་བསམ་ན་ལུས་བོངས་ཧ་ཅང་ཆེན་པོ་ཡོད་ངེས་སྙམ། 
ཨ་ཙི་ཉ་མོ། ཉ་གཟན་ཟོ་ཞིགཟོ་ཞིགཁྱོད་ཀྱིས་ཟོ་ཞིགཉ་གཟན་འདི་དག་ཚོན་པོ་ཇི་འདྲ་མི་འདུག་གམ། ཁྱོད་ནི་དབྱིན་ཁྲེ་དྲུག་བརྒྱ་ཟིན་པའི་ཆུ་འཁྱག་ནག་ཁུང་དབུས་སུ་ཡོད་འདུག ཡང་མུན་པའི་ནང་བསྐོར་བ་ཞིག་བརྒྱབ་ནས་དེ་དག་ཟོ་ཞིག
ཁོང་ལ་ཤུགས་ཆུང་རུང་བདེ་ལྕག་འཁྱུག་པོས་འཐེན་པའི་རྗེས་ཡང་བསྐྱར་ཤེད་ཆེན་པོས་འཐེན་པའི་སྣང་བ་བྱུང་། འདི་ནི་ཉ་ཧྲ་ཏིང་ཡུའི་ཀྱི་མགོ་བོ་ལྕགས་ཀྱུའི་སྟེང་ནས་སླ་མོར་འཕྲལ་མི་ཐུབ་པའི་རྟགས་ཡིན། དེ་མུར་གྲགས་འགུལ་ཅི་ཡང་མེད་པར་གྱུར། 
ཤོག་དང་། ཡང་བསྐོར་བ་གཅིག་རྒྱོབ། ཉ་གཟན་འདི་ཚོའི་དྲི་སྣོམ་དང༌། 
ཚོན་པོ་ཇི་འདྲ་མི་འདུག་གམ། སོས་པ་ཡིན་ཐོག་ལ་ཟོ་ཞིགད་དུང་འཕང་ཉ་དེ་ཡོད། ཐང་ཤ་དོད་ལ་བསིལ་བ་སོས་པ་རང་ཡིན། འཚེར་སྣང་བྱེད་དགོས་མ་རེད། ཉ་མོ། དེ་དག་ཟོ་ཞིག་ཅེས་རྒད་པོས་ཤོབ་བུར་སྨྲས། 
ཁོང་གིས་ཞགས་པ་མཐེ་བོང་དང་ཟ་མཛུབ་བར་བཟུང་སྟེ་་སྒུག་བསྡད། 
ཉ་འདི་མཐོ་དམའ་ཅི་རུང་འཁྱུག་སྲིད་པས་ན་ཆབས་ཅིག་རྙི་ཐག་གཞན་ལའང་བལྟས་པས་ཡང་ཤུགས་ཆུང་ངུས་འཐེན་ཙམ་བྱས་བྱུང༌། 
ཁོས་ཉ་གཟན་ལ་སོ་གདབ་ཀྱི་རེད། གནམ་བདག་གིས་ཁོ་པས་སོ་གདབ་ཏུ་ཆུགས་ཤིག འོན་ཀྱང་ཁོས་སོ་མ་གདབ་པར་འཁྱུག་ཕྱིན་ནས་རྒད་པོ་ལ་ཚོར་སྣང་ཅི་ཡང་མ་བྱིན། 
ཁོས་གཡོལ་འགྲོ་ཡི་མ་རེད། ཁོས་གཡོལ་ཕྱིན་མེད་པ་གནམ་རྒན་གྱིས་ཤེས། ཁོས་བསྐོར་བ་རྒྱག་བཞིན་ཡོད། ཕལ་ཆེར་དེ་སྔ་རྙི་ལ་ཐེབས་མྱོང་བ་དྲན་ཏོག་ཙམ་གསོས་པ་ཡིན་གྱི་རེད་ཅེས་རྒད་པོས་ལབ། 
དེ་མུར་རྙི་ཐག་ཅུང་ཞིག་སྒུལ་སོང་བས་ཁོང་ལ་སྤྲོ་སྣང་འཆར། 
ཁོ་རང་ད་གིན་ཁ་ཕྱིར་བསྐོར་བ་རེད། ཁོས་ཉ་གཟན་ལ་སོ་བཏབ་ངེས་ཡིན་ཞེས་ཁོང་གིས་སྨྲས། 
དལ་བུར་འཐེན་པ་ཙམ་གྱིས་ཁོང་དགའ་བས་མྱོས་པར་གྱུར། དེ་འཕྲལ་ཤུགས་ཀྱིས་འཐེན་པའི་སྣང་བ་བྱུང་ནས་ཡིད་ཆེས་དཀའ་བའི་ལྕི་མོ་ཡོད་པ་ཚོར། འདི་ནི་ཉའི་ལྗིད་ཚད་ཀྱིས་རྐྱེན་པས་ཡིན། ཁོང་གིས་ཞགས་པ་ཐུར་དུ་གློད། ཐུར་དུ་གློད་རྐྱང་བྱས། སྔོན་ནས་གྲ་སྒྲིག་ཟིན་པའི་ཐག་པ་ཕོན་གཉིས་ལས་ཕོན་གཅིག་རྒད་པོའི་མཛུབ་མོའི་གསེང་ནས་དལ་བུར་གློད་སྐབས་མཐེབ་ཆེན་དང་ཟ་མཛུབ་ཀྱི་སྣོན་ཤུགས་ཧ་ཅང་ཆུང་མོད་སྔར་བཞིན་ཤིན་ཏུ་ལྕི་བའི་ཚོར་སྣང་བྱུང༌། 
ཉ་ཡག་པོ་ཅི་འདྲ་ཨང་། ཁོས་བསླུ་གཟན་དེ་ཁ་ལ་ཐོགས་ནས་འཁྱུག་བཞིན་ཡོད་ཟེར་བྱུང་། 
ཡིད་ལ་ད་ནི་ཁོས་ཁ་ཚུར་གཅུས་ཏེ་ཉ་གཟན་ཁྱུར་མིད་གཏོང་རྒྱུ་རེད་སྙམ། 
ཁོང་གིས་བྱ་བ་བཟང་པོ་ཞིག་བཤད་ཚེ་ལྷགས་པའི་ངེས་པ་མེད་བསམ་ཚིག་དེ་ཁ་ནས་མ་ཤོར་བ་བྱས། རྒད་པོས་ཉ་དེ་ཆེན་པོ་ཅི་འདྲ་ཡོད་མེད་དང་ཁོས་འཕང་ཉ་ཁ་རུ་འཕྲེད་དུ་འཆང་ནས་མུན་པའི་ཁྲོད་འཁྱུག་བཞིན་ཡོད་པ་ཚོར་གྱི་ཡོད། སྐབས་འདིར་ཁོས་སྒུལ་ཙམ་ཡང་མི་བྱེད་མོད་ལྗིད་ཚད་ད་དུང་འགྱུར་མེད། དེ་མུར་ལྕི་རུ་ལྕི་རུ་སོང་སྟབས་ཁོང་གིས་སླར་ཡང་ཐག་པ་ཅུང་ཟད་གློད། དུས་མཚུངས་མཛུབ་མོའི་སྣོན་ཤུགས་ཇེ་ཆེར་བཏང་བས་རྙི་ཐག་གི་ལྗིད་ཀྱང་འཕར་ནས་ཆུའི་གཏིང་རིམ་ཟབ་སར་བསྲིངས་སོ། 
ཁོས་ཉ་གཟན་ལ་སོ་བཏབ་སོང་། ངས་ད་ལྟ་ཁོ་རང་ཡིད་ཚིམ་པ་ཞིག་བཟའ་རུ་འཇུག་དགོས་ཞེས་བརྗོད། 
ཁོང་གིས་རྙི་ཐག་མཛུབ་མོའི་བར་ནས་ཐུར་དུ་གློད་དེ་ལག་གཡོན་མ་བརྐྱངས་ནས་གྲབས་གཤོམ་བྱས་པའི་ཞགས་པ་ཕོན་པོ་གཉིས་ཀྱི་སྣེ་གཅིག་འཁྲིས་ཀྱི་ཞགས་པའི་རྙི་ཐག་ཕོན་པོ་གཉིས་ལ་མདུད་པ་བཏབ། ད་ཆ་ཁོང་གིས་གྲ་སྒྲིག་ཨང་གསར་བྱས་ཟིན། རྙི་ཐག་ཕོན་པོ་དེ་བཀོལ་སྤྱོད་བྱེད་མུས་སུ་དབྱིན་ཁྲེ་བཞི་ཅུ་ཟིན་པའི་ཕོན་པོ་གསུམ་གྲབས་གཤོམ་བྱས་ཟིན། 
ད་དུང་ཏོག་ཙམ་ཟོ་ཞིགཡིད་ཚིམ་པ་ཟོ་ཞིག་ཅེས་ཁོང་གིས་ལབ། 
ཡིད་ལ་ཟོ་ཞིག། དེ་ལྟར་བྱས་ན་ལྕགས་ཀྱུའི་རྣོ་རྩེ་སྙིང་ཁར་ཟུག་ནས་ཁྱོད་ཀྱི་སྲོག་གཅོད་དོ། ཡང་མོར་སྤྲོ་བ་དང་བཅས་སྟེང་དུ་ཐོན་ཤོགཁོ་བོས་ཉ་དབྲག་ཁྱོད་ཀྱི་ལུས་པོར་བསྣུན་ནོ། འགྲིག་སོང་། ཁྱོད་གྲ་སྒྲིག་ཚར་རམ། ཁྱོད
ཟས་ལ་རོལ་བའི་དུས་ཡུན་རིང་དྲགས་མ་སོང་ངམ་སྙམ། 
ཡིན་ད་ཞེས་ཁོང་གིས་སྐད་ཅོར་རྒྱག་བཞིན་ལག་གཉིས་པོས་ཤེད་ཀྱིས་འཐེན་ནས་ཐག་པ་དུམ་ཞིག་བཀུག་དེ་མུར་བསྟུད་མར་ལག་ངར་གྱི་ཤེད་ཤུགས་ཡོད་རྒུ་ལུས་པོའི་ལྗིད་ཚད་ལ་བཀར་ཏེ་དཔུང་པ་གཡུགས་བཞིན་རེས་མོས་སུ་ཐག་པ་ཚུར་ལ་འཐེན། 
རྔོ་ཅི་ཡང་ཐོགས་མེད། ཉ་མོ་དེས་དལ་བུར་གཞན་དུ་འཁྱུག་ཕྱིན། རྒད་པོས་དབྱིན་ཁྲེ་གཅིག་ཙམ་ཡང་སྟེང་དུ་འཐེན་སྤོབས་བྲལ། ཉ་ཆེན་འཛིན་ཆེད་རྙི་ཐག་དེ་ཧ་ཅང་སྲ་མཁྲེགས་བཟོས་ཡོད། ཁོང་གིས་དེ་སྒལ་པར་གྱོན་ནས་ཤུགས་ཀྱིས་འཐེན་པས་ཐག་པ་དམ་པར་གྱུར་ཏེ་ཆུ་འཛིར་འཛིར་བྱེད་དོ། 
མཚམས་དེར་ཆུའི་གཏིང་ནས་ཐང་ངེ་ཐེང་ངེ་བྱེད་པའི་སྒྲ་ཙེར་ཙེར་ཞིག་གྲགས་ཡོང༌། ཁོང་གིས་ཞགས་པ་སྔར་ལྟར་དམ་པར་བཟུང་ནས་རྐུབ་སྟེགས་ཐོག་རང་གི་ལུས་པོས་བཀར་གང་ཐུབ་དང་ཉ་ཡི་འཐེན་ཤུགས་གཅོག་ཆེད་ཁོག་སྟོད་ལྟག་རྒྱབ་ཏུ་འགྲེང༌། གྲུ་དལ་བུ་དལ་བུར་ནུབ་བྱང་ཕྱོགས་སུ་འགྲུལ་སྐྱོད་བྱེད་བཞིན་ཡོད། 
ཉ་ཆེན་གྱིས་སྐད་ཅིག་དལ་ཁོམ་མེད་པར་འཁྱུག་བགྲོད་བྱེད། ཉ་གྲུ་ཟུང་ཞི་ཞིང་འཇམ་པའི་མཚོ་ངོས་སུ་དལ་དལ་ངང་མདུན་དུ་སྐྱོད། ཉ་གཟན་གཞན་རྣམས་ཆུའི་ནང་དུ་ཡོད་རུང་གྲགས་འགུལ་མ་མཆིས་པས་ཁ་ཡ་བྱ་དགོས་མེད། 
ཕྲུ་གུ་དེ་འདི་རུ་ཡོད་ན་ཅི་མ་རུང་། ང་ད་ཆ་ཉ་ཞིག་གིས་འདྲུད་དེ་གྲུ་ཐག་འདོགས་སའི་ཀ་བ་ཐུང་ངུར་གྱུར་སོང་། ངས་རྙི་ཐག་གྲུ་གཤོག་ལ་འདོགས་ཆོག འོན་ཀྱང་དེ་ལྟར་ན་ཉ་ཡིས་གཅོད་ངེས་ཡིན། ངས་ཤུགས་ཀྱིས་འཐེན་དགོས། དགོས་པ་ཡོད་ཚེ་ཞགས་པ་གློད་རྒྱུ་རེད། ཡག་བྱུང་གནམ་རྒན་མ། ཁོས་ད་དུང་མདུན་དུ་འཁྱུག་ནས་གཏིང་དུ་འཛུལ་མི་འདུག་ཅེས་རྒད་པོས་ཆིག་ལབ་བརྒྱབ། 
གལ་ཏེ་ཁོས་མཚོ་གཏིང་དུ་བྱིང་ན་ཅི་བྱེད། ངས་ཤེས་མ་སོང་། ཡང་ན་ཁོ་རང་མཚོའི་ནང་འཛུལ་ནས་དེ་རུ་འཆི་ཚེ་ཅི་བྱ། ངས་ཤེས་མ་སོང༌། འོན་ཏེ་ངས་ངེས་པར་དུ་ཅི་ཞིག་ལས་དགོས། ངས་འགྲུབ་ཐུབ་པའི་བྱ་བ་ད་དུང་ཧ་ཅང་མང༌། 
ཁོང་གིས་སྒལ་གཞུང་ཐོག་དཀྲིས་པའི་རྙི་ཐག་དམ་པོར་བཟུང་ནས་དེ་ཉིད་ཆུའི་ནང་འཕྲེད་དུ་བསྲིངས་བར་ལྡིར་བཞིན་བལྟས། གྲུ་ཆུང་ཆུང་དེ་ནི
ནུབ་བྱང་ངོས་སུ་འགྲུལ་སྐྱོད་འདུག་ཁོམ་མེད་པར་བྱེད་དོ། 
རྒད་པོའི་བསམ་པར་ཁོ་རང་འདུག་ཟེ་འཆི་ངེས་ཡིན། ཁོའི་བྱེད་སྟངས་འདི་ཁུངས་འཁྱོལ་མི་ཐུབ་སྙམ། ཆུ་ཚོད་བཞི་ཧྲིལ་ཧྲིལ་འདས་ཟིན་ཡང་ཉ་དེས་སྔར་བཞིན་གྲུ་ཆུང་འདྲུད་ནས་རྒྱ་མཚོའི་ངོས་སུ་འཁྱུག་བཞིན་ཡོད་པ་དང་རྒད་པོས་ཀྱང་སྔར་ལྟར་སྒལ་པར་དཀྲིས་པའི་རྙི་ཐག་དམ་དུ་བཟུང་ནས་བསྡད་ཡོད། ཁོ་བོས་ཉིན་གུང་ཉ་དེ་ཟིན་པ་ཡིན་མོད་ད་བར་རིག་ཐུབ་མེད་ཟེར། 
ཉ་དེ་མ་ཟིན་གོང་ཁོང་གིས་མགོ་བོར་རྩྭ་ཞྭ་བཀབ་པ་དམ་དྲགས་ནས་ད་ཆ་སྤྱི་བོར་ན་ཟུག་དྲག་པོ་བྱིན། ད་ནི་ཁ་ཡང་སྐོམ་པས་རྙི་ཐག་ལ་འཁྲུག་མི་ཐེབས་པའི་ཆེད་དུ་པུས་མོ་བཙུགས་ཏེ་གྲུ་མགོར་གོག་བགྲོད་ཅི་ཐུབ་ཀྱིས་ཆུ་སྣོད་དམ་བི་སྙོབ་ཐབས་བྱས། ཁེབས་གཅོད་ཁ་ཕྱེ་ནས་ཅུང་ཟད་ཅིག་བཏུང་རྗེས་གྲུ་མགོར་བསྙེས་ཏེ་ངལ་ཏོག་ཙམ་གསོས། ཁོང་གིས་ཤིང་སྟེགས་ལས་ཕབ་པའི་དར་དཀྲིས་པའི་གཡོར་ཤིང་ཐོག་བསྡད་དེ་གང་ལའང་མནོ་བསམ་མི་གཏོང་བར་འཁྱོལ་ཅི་ཐུབ་བྱས། 
ཁོང་གིས་ཁ་ཕྱིར་ཕྱོགས་ནས་བལྟ་བའི་ཚེ་སྐམ་སའི་ཐོག་ཅི་ཡང་མི་མངོན། སེམས་སུ་འདི་ལས་སླ་མོ་རེད། ཁོ་བོས་ཧ་ལྦ་ནའི་སྒྲོན་མེའི་འོད་མདངས་ལ་བརྟེན་ནས་གྲུ་ཁར་ལོག་ཆོག ཉི་མ་བཞུད་པར་ད་དུང་ཆུ་ཚོད་གཉིས་ཡོད། ཕལ་ཆེར་དེའི་སྔོན་ལ་ཉ་དེ་ཆུ་ཁར་ཐོན་ཡོང་ངེས། དེ་ལྟར་མིན་ཚེ་ཟླ་བ་འཆར་དུས་ཐོན་པར་ངེས། དེ་ཡང་མིན་ན་ཉི་མ་འཆར་དུས་ཐོན་ངེས་སོ་སྙམ། ད་ལྟ་ཁོ་བོའི་རྐང་ལག་འདར་གྱི་མེད་ལ་ཁོ་བོའི་ལུས་ཟུངས་ཀྱང་སྟོབས་དང་ལྡན། ཁོ་པའི་མཆུ་ཏོ་ལ་རྙི་ཐེབས་པ་རེད། འཐེན་ཤེད་འདི་འདྲའི་ཆེ་བ་ལ། ཉ་ཆེན་པོ་ཅི་འདྲ་ཞིག་མེད་དམ་ཨང་། ཁོའི་ཁ་དེ་ལྕགས་ཀྱུར་དམ་ཐག་ཆོད་ཐེབས་ཡོད་པ་རེད། ཁོ་རང་མཐོང་ཐུབ་ན་ཅི་མ་རུང་། ཁོས་རང་ཉིད་ཀྱི་དགྲ་ཡ་དེ་ཇི་ལྟ་བུ་ཡོད་མེད་མཐོང་བ་ཤོག། མཐོང་ཐེངས་གཅིག་རང་ལས་མེད་ཀྱང་ཆོག་སྙམ། 
རྒད་པོས་མཁའ་དབྱིངས་ཀྱི་རྒྱུ་སྐར་ལ་ཞིབ་ལྟ་བྱས་པས་ཉ་དེས་ཁོ་པའི་ལམ་ཐིག་དང་ཁ་ཕྱོགས་ལ་འགྱུར་བ་སྤུ་ཙམ་བཏང་མེད་པ་ཚོར། ཉི་མ་བཞུད་དེ་གནམ་གཤིས་ཀྱང་གྲང་དུ་སོང་། 
རྒད་པོའི་སྒལ་གཞུང་དང་ལག་ངར། རྒས་ཉམས་དོད་པའི་བྱིན་པའི་རྔུལ་ཆུ་དག་ཀྱང་སྐམ་ཟིན་ནས་གྲང་རེག་རྩུབ་མོ་མྱོང་དགོས་ཐུག ཉིན་མོ་ཁོང་གིས་ཉ་གཟན་གྱི་སྣོད་བཀབ་པའི་རྩྭ་སྒྱེ་བཤུས་ཏེ་ཉི་འོད་འོག་སྐེམ་ཡོད། ཉི་མ་བཞུད་ཟིན་པས་ཁོང་གིས་རྩྭ་སྒྱེ་དེ་མཇིང་པར་མདུད་པ་བརྒྱབ་ནས་ལུས་ཐོག་ཏུ་གྱོན་པ་དང་ཡིད་གཟབ་ངང་ཕྲག་པར་བཀལ་བའི་རྙི་ཐག་གི་གཤམ་དུ་བཏིངས་ནས་བཞག ཞགས་པར་རྩྭ་སྒྱེའི་གདན་ཡོད་པས་སྐེད་པ་གུག་སྟེ་གྲུ་མགོར་བསྙེས་ནས་སྡོད་བཟོད་ཧ་ཅང་བདེ་རུ་ཕྱིན་སོང༌། ཚུགས་ཀ་དེ་ནི་ཅུང་ཟད་བཟོད་བདེ་བ་ཞིག་ལས་མེད་རུང་ཁོང་གི་ངོས་ནས་འཆད་ན་སྐྱིད་གཅིག་ཡིན་སྙམ། 
རྒད་པོའི་ཡིད་ལ་ང་ནི་ཁོ་པར་ཅི་བྱ་གཏོལ་མེད་དང་ཁོ་ཡང་ང་ལ་ཅི་བྱ་གཏོལ་མེད་དུ་གྱུར་ཡོད། མུ་མཐུད་འདི་ལྟར་སོང་ན་ཕྱོགས་གཉིས་ཀར་བྱ་ཐབས་ཟད་དོ་སྙམ། 
ཐེངས་ཤིག་ཁོང་གིས་ཡར་ལངས་ཏེ་གྲུ་གཤོག་སྟེང་ནས་གཅིན་པ་བཏང་། དེ་རྗེས་མིག་ལྤགས་གཟེངས་བཞིན་སྐར་མར་བལྟས་ནས་ཁ་ཕྱོགས་འཛོལ་ཡོད་མེད་ཞིབ་ཏུ་དཔྱད། རྙི་ཐག་ཁོང་གི་ཕྲག་སྟེང་ནས་ཆུའི་ནང་ཐད་ཀར་དཔྱངས་ཡོད་པ་དེ་ནི་འདྲེ་མེའི་འོད་དང་མཚུངས། ཉ་གྲུ་གཉིས་ད་ཆ་འགྲུལ་སྐྱོད་བྱེད་པའི་མྱུར་ཚད་དལ་དུ་ཕྱིན། ཧ་ལྦ་ནའི་སྒྲོན་མེའི་འོད་མདངས་ཀྱང་གསལ་པོ་དེ་ཙམ་མི་སྣང་བས་ད་གཟོད་ཁོང་ལ་མཚོ་རྒྱུན་གྱིས་ཁོ་གཉིས་ཀ་ཤར་ཕྱོགས་སུ་དེད་པ་ཚོར། གལ་ཏེ་ཁོ་བོས་འདི་ནས་ཧ་ལྦ་ནའི་མེ་མདངས་རབ་ཏུ་འཚེར་བ་རིག་མེད་ན་ང་ཚོ་ཤར་གྱི་ཐག་རིང་སར་སླེབས་པ་རེད་སྙམ། 
ཅི་ཡིན་ཞེ་ན་ཉ་འདིའི་ལམ་ཐིག་འགྱུར་མེད་ཚེ་ཁོ་བོས་བསྟུད་མར་ཆུ་ཚོད་འགའ་ཤས་སྒྲོན་མེའི་འོད་མཐོང་ཐུབ་བོ། དེ་རིང་གི་དབྱུག་རྩེད་སྤོ་ལོའི་མཉམ་འབྲེལ་འགྲན་བསྡུར་ལ་མཇུག་འབྲས་ཇི་ལྟ་བུ་ཐོན་ཡོད་དམ། ལས་རིགས་འདི་བྱེད་མཁན་ལ་རླུང་འཕྲིན་ཞིག་ཡོད་ན་སྣང་བ་སྐྱིད་པོ་ཅི་འདྲ་སྙམ། ཡང་དེ་མུར་གང་གི་དུས་སུའང་ཅ་ལག་འདི་ལས་བསམ་རྒྱུ་མ་མཆིས། ཁྱོད་ཀྱིས་ད་ལྟ་བྱ་བ་ཅི་ཞིག་སྒྲུབ་ཀྱི་ཡོད་པ་བརྗེད་མི་རུང་། གླེན་རྟགས་བརྩམ་མི་རུང་སྙམ། 
དེ་ནས་ཁོང་གིས་ཕྲུ་གུ་དེ་ཡོད་ན་ཅི་མ་རུང་། ཁོ་བོའི་ལག་པ་ཡ་གཅིག་ཏུ་གྱུར་ནས་ཁོ་རང་ཚུལ་འདི་འདྲ་བར་བལྟ་རུ་འཇུག་དགོས་ཞེས་ཆིག་ལབ་ཤོར། 
སྐྱེ་བོ་སུ་ཡིན་ཡང་ལོ་ན་རྒས་པའི་དུས་ཁེར་བུར་འདུག་མི་རུང༌། འོན་ཀྱང་འདི་ནི་གཡོལ་དུ་མེད་པ་ཞིག་ཡིན་སྙམ། ལུས་ཟུངས་མི་ཤོར་བའི་ཆེད་ཁོ་བོས་འཕང་ཉ་དེ་རུལ་མེད་པའི་གོང་ལོངས་སུ་སྤྱོད་རྒྱུ་བརྗེད་མི་རུང་། བློ་ལ་བཟུང་ཞིག ཁྱོད་ཀྱིས་ཏོག་ཙམ་ལས་ཟོས་བསམ་མེད་རུང་ཞོགས་པ་བཟའ་དགོས། བློ་ལ་བཟུང་ཞིག་ཅེས་ཁོང་གིས་རང་ལ་སྨྲས། 
མཚན་མོ། མཚོ་ཕག་གཉིས་གྲུ་ཆུང་གི་ངོས་སུ་རྐྱལ་བྱུང༌། ཁོང་གིས་དེ་ཚོས་འགྲེ་ལོག་རྒྱག་པ་དང་ཆུ་གཏོར་བའི་སྒྲ་ཐོས། ཁོང་གིས་མཚོ་ཕག་ཕོ་དེས་འུར་དིར་དིར་ཆུ་གཏོར་བ་དང་མཚོ་ཕག་མོ་དེས་དབུགས་ཧལ་བ་ཇི་བཞིན་ཆུ་གཏོར་བའི་སྐད་སྒྲ་དབྱེ་བ་ཕྱེ་ཐུབ། 
ཁོ་ཚོ་ཚང་མ་ཡག་པོ་ཡོད། ཁོ་ཚོས་རྩེད་འཇོར་རོལ་བ་དང་འཛིང་མོ་བྱེད་པ་སོགས་མཛའ་བརྩེས་འགྲོགས་པར་བྱེད། འཕུར་ཉ་དང་འདྲ་བར་ཁོ་ཚོ་ནི་ངེད་ཅག་གི་སྤུན་གྲོགས་ཡིན་ཞེས་རྒད་པོས་སྨྲས། དེ་མུར་རང་ཉིད་ཀྱིས་བཟུང་བའི་ཉ་ཆེན་པོ་འདི་ལ་ཡ་ང་བར་གྱུར། ཁོ་རང་ངོ་མ་ཡག་པོ་འདུགདེ་འདྲའི་ངོ་མཚར་ཆེ་བ་ལ། མ་ཟད་ཁོ་པ་ན་སོ་ཇི་ཙམ་ཡིན་སུས་ཤེས། ཁོ་བོས་ད་ཕན་ཉ་སྟོབས་ཆེན་འདི་ལྟ་བུ་ཡེ་ནས་འཛིན་མ་མྱོང་ལ་བྱེད་སྤྱོད་ཡ་མཚན་ཅན་གྱི་ཉ་འདི་འདྲ་རྩ་བ་ནས་རིག་མྱོང་མེད། ཕལ་ཆེར་ཁོ་སྤྱང་གྲུང་ལྡན་པས་ཆུ་ཁར་ཐོན་འདོད་མེད་པ་ཡིན་ངེས། ཁོས་ཆུ་ཁར་ཡོང་ཆོག་ལ་གློ་བུར་ཤེད་ཀྱིས་མཆོངས་ཐེངས་གཅིག་ལ་ཁོ་བོ་ཕམ་ཉེས་སུ་གཏོང་ནའང་ཆོག འོན་ཏེ། 
ཁོ་པ་དེ་སྔ་རྙི་ལ་ཐེངས་ཁ་ཤས་ཐེབས་མྱོང་བའི་རྐྱེན་གྱིས་འཐབ་མོ་ཇི་ལྟར་བྱེད་དགོས་ཤེས་ཀྱི་ཡོད་ཀྱང་སྲིད། ཁོས་རང་ཉིད་ཀྱི་དགྲ་ཡར་མི་གཅིག་ལས་མེད་པ་མ་ཟད་དེ་ཡང་རྒད་པོ་ཞིག་ཡིན་པ་ཅི་ལ་རྟོགས། ཁོ་ནི་ཉ་ཆེན་པོ་ཇི་འདྲ་ཞིག་རེད་ཨང་། གལ་ཏེ་ཉ་ཤ་སྤུས་དག་པོ་ཡོད་ཚེ་ཁྲོམ་རར་རིན་གོང་མཐོ་པོ་ཇི་འདྲ་རག་ཐུབ་པ་མ་ཡིན་ནམ། ཁོས་ཉ་གཟན་ལ་སོ་བཏབ་དུས་ཉ་ཕོ་དང་མཚུངས་ལ་ཞགས་པ་འཐེན་དུས་ཀྱང་ཉ་ཕོ་ཞིག་ལྟར་སྣང་། འཛིང་མོ་བྱ་སྐབས་དངངས་འདྲོགས་སྤུ་ཙམ་ཡང་མི་བྱེད། ཡང་སྙིང་ཁོར་བསམ་ཚུལ་འདྲ་ཡོད་དམ་མེད། ཡང་ན་ང་དང་འདྲ་བར་འཆི་གསོན་སྣང་མེད་གཏོང་གི་ཡོད་དམ་སྙམ། 
ཐེངས་ཤིག་ཁོང་གིས་ཉ་མཱ་ལིན་ཡུའི་ཆེན་པོ་གཉིས་ལས་ཅིག་ཤོས་བཟུང་ཐུབ་པ་བྱུང་བ་དྲན། ཉ་ཕོ་དེས་གཟན་ལྟོ་ཉ་མོས་སྔོན་ལ་བཟའ་རུ་ཁོ་ན་བཅུགརྙི་ལ་ཐེབས་པ་ནི་ཉ་མོ་དེ་ཡིན། ཉ་མོ་ཤིན་ཏུ་འདྲོགས་ཏེ་འཇིགས་སྐྲག་དང་འ་ཆད་འུ་ཐུག་ངང་འཕག་འཚག་རྒྱག་བཞིན་ཡུན་རིང་མ་འགོར་བར་ཤེད་ཤུགས་ཟད་དེ་ལུས། ཉ་ཕོས་ཉ་མོ་དང་ཁ་མ་བྲལ་བར་ཞགས་པའི་འོག་ཏུ་ཕར་འཁྱུག་ཚུར་འཁྱུག་བྱས་ནས་སྡོད་ཅིང་ཉ་མོ་ལྷན་དུ་ཆུ་ཁར་འགྲེ་ལོག་རྒྱག་པར་བྱེད། ཉ་ཕོ་ཞགས་པ་དང་ཐག་ཤིན་ཏུ་ཉེ་བས་རྒད་པོར་ཁོ་པས་མཇུག་མ་སྤྱད་དེ་ཞགས་པ་གཅོད་དོགས་སེམས་ཁྲལ་ཆེ། མཇུག་མ་དེ་ནི་ཟོར་བ་ཆེན་པོ་བཞིན་རབ་ཏུ་རྣོ་ལ་ཆེ་ཆུང་དང་བཟོ་ལྟ་ཡང་ཟོར་བ་ཆེན་པོ་ཞིག་དང་ཤས་ཆེར་མཚུངས། རྒད་པོས་ཉ་ཀྱུས་ཉ་མོ་དེ་ཡར་བཀུག་ནས་དབྱུག་པས་བརྡུངས། མཐའ་ཟུར་ཀོ་སེག་དང་གློ་གྲི་ལྟར་གྱི་མཆུ་རིང་པོ་དེར་འཆང་སྟེ་ཉ་མགོར་བསྟུད་མར་བསྣུན་པས་དེའི་ཁ་མདོག་ཀྱང་མེ་ལོང་རྒྱབ་ལྟར་དམར་པོར་འགྱུར་སོང༌། དེ་ནས་ཕྲུ་གུས་ལས་རོགས་བྱས་ཏེ་གྲུའི་ནང་དབོར། དེ་དུས་ཉ་ཕོ་ནི་གྲུ་གཤོག་འཁྲིས་སུ་རང་སོར་གནས་ཡོད། དེ་རྗེས་རྒད་པོས་ཞགས་པ་བཀྲོལ་ནས་ཉ་དབྲག་བསྡུ་བར་བྲེལ་བའི་ཚེ་ཉ་ཕོ་དེས་གྲུའི་མཐའ་འཁོར་གྱི་བར་སྣང་མཐོངས་སུ་མཆོངས་ནས་ཉ་མོ་གང་དུ་ཡོད་མེད་བལྟས། དེ་མུར་མཚོའི་ནང་མཆོངས་ཏེ་ཆུའི་གཏིང་དུ་འཛུལ་སོང༌། གཤོག་ཟུང་སྨུག་སྐྱ་དེ་ནི་ཁོས་རང་གི་བྲང་ཟེ་ཡངས་པོར་བརྐྱངས་བས་ཡིན། དེས་ན་ཁོའི་ལུས་ཐོག་གི་ཐིག་རིས་སྐྱ་སྨུག་ལེབ་ཆེན་ཡོད་དོ་ཅོག་ཕྱིར་མངོན་བྱུང་། རྒད་པོའི་སེམས་སུ་ཁོ་ནི་ཡི་གར་འོང་བ་ལ་ཨང་སྙམ། འོན་ཀྱང་ཁོས་དེ་གར་བསྡད་དེ་གཞན་དུ་ཕྱིན་མེད། 
ངང་ཚུལ་དེ་ལྟ་བུ་མཐོང་དུས་ང་ནི་སེམས་སྡུག་གིས་མནར་འོངས། ཕྲུ་གུ་དེས་ཀྱང་སེམས་སྡུག་ཆེན་པོ་བྱེད་པས་ང་ཚོས་ཁོ་མོར་བཟོད་གསོལ་གནོངས་རོགས་ཞུས་ཏེ་འཕྲལ་དུ་བསད་པ་ཡིན། 
ཕྲུ་གུ་འདི་རུ་ཡོད་ཚེ་ཡག་པོ་ཡོང་བ་འདུག ཁོང་གིས་ཆིག་ལབ་རྒྱག་བཞིན་ལུས་པོ་གྲུ་མགོའི་འཇམ་ཤ་ཐོན་པའི་པང་ལེབ་ལ་བསྙེས་ནས་བསྡད། 
ཕྲག་པར་དཀྲིས་པའི་ཞགས་པ་ལས་ཉ་འདི་ཤེད་ཤུགས་ཇི་འདྲ་ཡོད་པ་ཚོར་ཐུབ། ད་ཆ་ཁོས་རང་ཉིད་ཀྱིས་གདམ་ག་བྱས་པའི་ཕྱོགས་སུ་བརྟན་པོར་སྐྱོད་བཞིན་མཆིས། 
རྒད་པོའི་བསམ་པར་ང་ཡིས་བསླུ་བྲིད་ཀྱི་སྦྱོར་ངན་བརྩམས་པས་ད་ནི་ཁོས་གདམ་ག་མི་བྱེད་ཐབས་མེད་ཡིན། མུན་པ་མཐུག་པའི་མཚོའི་གཏིང་དུ་གནས་བཅས་ཏེ་ཞགས་པ་དང་དོལ། ལྐོག་གཡོ་མཐའ་དག་ལས་རིང་དུ་གཡོལ་རྒྱུ་དེ་ནི་ཁོ་པའི་གདམ་ག་རེད། སྐྱེ་བོ་སུ་ཞིག་གིས་ཀྱང་སླེབས་མྱོང་མེད་པའི་ས་ཆར་ཡོང་ནས་ཁོ་རང་འཚོལ་རྒྱུ་དེ་ནི་ངའི་གདམ་ག་ཡིན། འཇིག་རྟེན་སྟེང་མིས་བགྲོད་མ་མྱོང་བའི་ས་ཆར་བསྐྱོད་རྒྱུ་ཡིན། ད་ཆ་ངེད་གཉིས་ལྷན་དུ་བཅིངས་ཡོད། ཉིན་གུང་ནས་བཟུང་འ་དི་ལྟར་རེད། མ་ཟད་ང་གཉིས་སུ་ཞིག་ལའང་དཔུང་རོགས་མེད་སྙམ། 
ཡང་ན་ཁོ་བོས་ཉ་པ་བྱས་པ་འཕྱུགས་འདུག འོན་ཏེ་འདི་ནི་ཁོ་བོ་བཙས་མ་ཉིད་ནས་བྱ་འོས་པའི་ལས་སྣེ་དེ་རང་ཡིན། ནམ་གསལ་མ་ཐག་ཡིན་གཅིག་འཕང་ཉ་དེ་ཟོས་རྒྱུ་ཁོ་བོས་བརྗེད་མི་རུང་སྙམ། 
ནམ་གསལ་བར་ད་དུང་རེ་ཞིག་སྒུག་དགོས། ཁོང་གི་རྒྱབ་ཏུ་ཡོད་པའི་ཉ་གཟན་དེར་ཅི་ཞིག་གིས་སོ་བཏབ་བཞིན་ཡོད། ཕའེ་ཞེས་པའི་སྒྲ་ལས་ཁོང་གིས་རྙི་སྨྱུག་ཆག་པ་ཚོར། ཞགས་པ་དེ་གྲུ་གཤོག་སྒྲོལ་ནས་ཕྱི་རུ་བཤར་བཞིན་འདུག
ཁོང་གིས་སྦར་མྱུལ་རྒྱག་གིན་གྲི་ཤུབས་ལས་གྲི་བཏོན། ཕྲག་པ་གཡོན་མས་ཉ་ཆེན་གྱི་སྣོན་ཤུགས་ཡོད་རྒུ་ཐེགས་པ་བྱས་ནས་ལུས་པོ་རྒྱབ་ཏུ་ཕྱོགས་ཏེ་གྲུ་གཤོག་གི་ཤིང་ལ་བཀར་ནས་ཞགས་པ་དེ་བཅད་དོ། དེ་མུར་ཁོང་དང་བར་ཐག་ཧ་ཅང་ཉེ་བའི་ཐག་པ་ཅིག་ཤོས་དེ་ཡང་བཅད་དེ་མུན་པའི་ཁྲོད་གློད་རྒྱུར་ལུས་པའི་ཐག་སྣེ་དུམ་གཉིས་མདུད་པས་སྦྲེལ། ཁོང་གིས་ལག་པ་ཡ་གཅིག་གིས་བྱང་ཆ་དོད་པོས་མདུད་པ་དམ་ཐག་ཆོད་བཏབ་དུས་རྐང་པ་ཡ་གཅིག་གིས་ཞགས་པ་མནན་ནས་འཁྲུག་མ་ཕོག་པ་བྱས། ད་ཆ་ཁོང་ལ་གྲབས་གཤོམ་བྱས་པའི་ཞགས་པ་ཕོན་པོ་དྲུག་ཡོད། བཅད་མ་ཐག་པའི་ཟ་གཉན་སྦས་པའི་ཞགས་པ་གཉིས་ཀར་གྲབས་ཐག་གཉིས་རེ་ཡོད། དེའི་ཐོག་ཉ་ཆེན་གྱིས་གཟན་ལ་སོ་བཏབ་པའི་ཞགས་པ་གཉིས་བཅས་དེ་དག་ཚང་མ་ལྷན་དུ་མཐུད་ནས་ཡོད། 
ཁོང་གི་བློ་ངོར་ནམ་གསལ་རྗེས་ཁོ་བོས་ཉ་གཟན་ཆུའི་འོག་དབྱིན་ཁྲེ་བཞི་ཅུའི་སར་གློད་པའི་ཞགས་པ་དེའི་སར་གློད་ནས་གྲབས་ཐག་ཆབས་ཅིག་ཏུ་གཅོད་དགོས། ཁོ་བོའི་དབྱིན་ཁྲེ་ཉི་བརྒྱ་ཟིན་པའི་ག་དར་ལུ་ཉིའི་ཞགས་པ་རྩེ་གྲ་དང་ཉ་ཀྱུ། འཐེན་སྐུད་བཅས་བོར་ཉེན་ཡོད། འདི་དག་ཉོ་སྒྲུབ་བྱས་ན་འཐུས། གལ་ཏེ་ཉ་གཞན་ཐེབས་ནས་ཉ་ཆེན་པོ་འདི་བོར་ཚེ་ཡང་བསྐྱར་གང་དུ་འཚོལ་དགོས། ད་གིན་ཉ་གཟན་ལ་སོ་བཏབ་མཁན་དེ་ཉ་ཇི་ལྟ་བུ་ཞིག་ཡིན། 
ཉ་མཱ་ལིན་ཡུའི་ཆེན་པོ་ཞིག་གམ་གྲི་ཉ་ཞིགཡང་ན་ཉ་རྡོ་ཟན་ཧྲ་ཡུའི་ཞིག་ཡིན། 
ཁོ་བོར་ཚོད་དཔག་བྱ་ལོང་མེད། མྱུར་དུ་དེ་མི་བསྐྱུར་ཐབས་མེད་ལགས་སྙམ། 
ཕྲུ་གུ་དེ་འདི་རུ་ཡོད་ན་ཅི་མ་རུང་ཞེས་ཁོང་ཆིག་ལབ་ཤོར། 
ཡིན་ནའང་ཕྲུ་གུ་འདི་ན་མེད། ཁྱོད་རང་གཅིག་པུ་ཡིན། དེ་བས་ཁྱོད་ཞགས་པ་མཐའ་མ་དེ་ཡོད་སར་ལོག་ནས་ནམ་གསལ་རུང་གསལ་མེད་རུང་དེ་གཅད་དེ་གྲབས་ཐག་གཉིས་སྦྲེལ་ན་དགའ་སྙམ། 
ཁོང་གིས་དེ་ལྟར་ལས་འགོ་ཚུགས། སྨག་རུམ་ཁྲོད་དཀའ་ཚེགས་ཤིན་ཏུ་ཆེ། ཐེངས་ཤིག་ཉ་ཆེན་པོ་དེས་འགྲེ་ལོག་རྒྱབ་པས་ཁོང་དེ་གར་ཁ་བུབ་ཏུ་འགྱེལ་ནས་མིག་གཤམ་དུ་རྨ་བཟོས་ཏེ་ཁྲག་དྲོན་མཁུར་མགོ་ནས་ཉིལ་བྱུང་། 
འོན་ཀྱང་མ་ལེའི་མཚམས་སུ་མ་སླེབས་གོང་གྲིལ་ནས་སྐམ་པར་གྱུར། དེ་ནས་ཁོང་གིས་གོག་འདྲུད་དང་བཅས་གྲུ་མགོར་སྐྱོད་དེ་གྲུ་གཤོག་ལ་བསྙེས་ནས་ངལ་གསོས། རྩྭ་སྒྱེ་དེ་འགེལ་སྐྱོར་ཞིག་རྒྱབ་སྟེ་ཞགས་པ་ཕྲག་པའི་གཞོགས་གཞན་དུ་སྤོས་ནས་དཔུང་བར་བཏགས། དེ་བཟུང་ནས་ཡིད་གཟབ་ངང་ཉ་དེའི་འཐེན་ཤུགས་དཔོག་ཙམ་བྱས་རྗེས་ལག་པ་ཆུའི་ནང་བསྲིངས་ནས་གྲུ་ཆུང་འགྲུལ་སྐྱོད་བྱེད་པའི་མྱུར་ཚད་ཇི་འདྲ་ཡོད་མེད་དཔྱད། 
ད་གིན་ཉ་འདིས་གློ་བུར་དུ་འཕར་དགོས་དོན་ཅི་ཡིན། ཏག་ཏག་ཞགས་པ་ཁོ་པའི་འབུར་དུ་ཐོན་པའི་སྒལ་ཚིགས་ཐོག་འདྲེད་ཙམ་བྱས་པ་ཡིན་གྱི་རེད། 
ཁོའི་སྒལ་ཚིག་ལ་ན་ཟུག་གཏོང་དུས་ང་ལས་ཡང་བ་ལོས་ཡོང༌། འོན་ཏེ་ཁོ་པར་ཤེད་ཤུགས་ཇི་ལྟར་ལྡན་རུང་གྲུ་འདི་ནམ་ཡང་འདྲུད་བཞིན་འགྲོ་མི་ཐུབ། ད་ཆ་རྙོག་དྲ་བཟོ་མཁན་གྱི་ཅ་དངོས་ཀུན་བསྡུ་གསོག་རྒྱབ་ཟིན། ཁོ་བོར་ད་དུང་གྲབས་ཐག་དུ་མ་ཡོད། མི་ཞིག་གིས་དེ་ལས་ལྷག་པའི་རེ་བ་ཅི་འཆང་སྙམ། 
ཨ་ཙི། ཉ་མོ། ཁོ་བོས་ཁྱོད་དང་མ་འཆི་བར་འགྲོགས་ཆོག་ཅེས་ཁོང་གིས་དལ་བུར་སྨྲས། ཡང་ངས་བལྟས་ན་ཁོ་པས་ཀྱང་ང་དང་མ་འཆི་བར་འགྲོགས་འདོད་འདུག་སྙམ། ཁོང་གིས་ནམ་གསལ་བར་སྒུག་ཡོད། ད་ནི་སྐྱ་མདའ་གཏོང་ལ་ཉེ་ཞིང་གནམ་ངོ་ཤིན་ཏུ་འཁྱག ཁོང་གིས་ལུས་པོ་གྲུ་གཤོག་ལ་དམ་དུ་བསྙེས་ནས་དྲོད་ཁུག་ཐབས་བྱས། ཡིད་ལ་ཁོ་པས་སྡུག་རུས་ཇི་ཙམ་འཁྱོག་ན་ངས་ཀྱང་དེ་ཙམ་འཁྱོག་ཐུབ་པ་འདུག་སྙམ། སྐྱ་མདངས་ཕྲན་བུའི་ཀློང་ཞགས་པ་གཤམ་གྱི་ཆུའི་ནང་དུ་བསྲིངས་ནས་ཡོད། གྲུ་ཆུང་བརྟན་པོའི་ངང་འགྲུལ་སྐྱོད་བྱེད་ཅིང་རྟ་བདུན་དབང་པོའི་ཟུར་ཙམ་ཤར་མ་ཉིད་གང་དེའི་ཟེར་ཕྲེང་རྒད་པོའི་ཕྲག་གོང་དུ་འཕྲོས་སོ། ཁོ་པས་ཁ་ནུབ་ཏུ་ཕྱོགས་ནས་འཁྱུག་བཞིན་འདུག་ཅེས་རྒད་པོས་སྨྲས། མཚོ་རྒྱུན་གྱིས་ངེད་ཅག་ཤར་ཕྱོགས་སུ་ཐག་རིང་སང་སང་སྐྱོལ་འགྲོ། ཁོ་པས་མཚོ་རྒྱུན་དང་བསྟུན་ནས་བསྐོར་བ་ཤོག དེ་ལས་ཁོ་ནི་རིམ་བཞིན་ངལ་དུབ་ཀྱིས་མནར་བ་རྟོགས་ཐུབ་སྙམ། 
ཉི་མ་མཁའ་དབྱིངས་སུ་མཐོན་པོར་འཕགས་ཟིན་དུས་རྒད་པོས་ཉ་འདིར་ངལ་དུབ་བྱུང་མེད་པ་ཚོར། གོ་ཆོད་པའི་རྟགས་གཅིག་རང་མཆིས་པ་ནི་ཞགས་པའི་ཡོར་ཚད་ལས་ཁོས་གཏིང་ཐག་ཅུང་དམའ་སར་འཁྱུག་མུས་ཡིན་པ་མངོན། དེས་ཁོ་རང་ཆུ་ཁར་ཐོན་པའི་ངེས་པ་མེད། ཡང་ན་ཁོས་དེ་ལྟར་བྱེད་ཀྱང་སྲིད། 
རྒད་པོས་གནམ་བདག་ཀྱེ། ཁོ་རང་མཆོངས་སུ་འཇུག་མཛོད། ང་ལ་ཞགས་པ་རིང་ཐག་ཆོད་ཡོད་པས་ཁོའི་ཁ་གཏད་གཅོག་ཐུབ་པཱ་ཞེས་བཤད། 
ཡང་ན་ངས་ཞགས་པ་དམ་ཙམ་འཐེན་ཚེ་ཁོ་པ་ན་ཟུག་མ་བཟོད་པར་ཡར་མཆོངས་ཡོང་ཤས་ཆེ། གང་ལྟར་ཉིན་གུང་ཡིན་པས་ཁོ་རང་མཆོངས་སུ་ཆུགས། འདི་ལྟར་ཁོའི་སྒལ་ཚིགས་མཐའ་འཁོར་གྱི་ཆུ་ལྦུར་དབུགས་ཀྱིས་ཁེངས་ན་ཆུའི་གཏིང་དུ་བྱིང་སྟེ་འཆི་ཐབས་མེད་པར་གྱུར་ངེས་ཡིན་སྙམ། 
ཁོང་གིས་ཞགས་པ་འཐེན་འགོ་ཚུགས། འོན་ཀྱང་ཉ་འདི་རྙི་ལ་ཐེབས་པ་ནས་བཟུང་ཞགས་པ་འཐེན་དྲགས་རྐྱེན་ཆད་ལ་ཁད་དུ་གྱུར་ཡོད། ཁོང་གིས་ལུས་པོ་རྒྱབ་ཏུ་དགྱེ་བཞིན་འཐེན་པས་ཐག་པ་རེངས་པོར་གྱུར་ནས་དེ་བས་དམ་པ་ཞིག་འཐེན་རྒྱུ་མེད་པ་རྟོགས། ཁོ་བོས་ཧོབ་སྟེ་ཤུགས་ཀྱིས་འཐེན་མི་རུང་སྙམ། ཤེད་ཀྱིས་འཐེན་ཐེངས་རེ་རེར་ལྕགས་ཀྱུས་བརྟོལ་བའི་རྨ་ཁ་ཆེ་རུ་འགྲོ་བས་ངོ་མ་མཆོངས་ཚེ་ཉ་དེ་རྙི་ལས་ཐར་ཉེན་ཡོད། ཇི་ལྟར་ཡང་ཉི་མ་ཤར་ཟིན་པས་ཁོ་བོ་འཁྱོལ་བདེ་རུ་ཕྱིན་སོང་། ད་ཐེངས་ཁོ་བོས་ཉི་མར་ཁ་བལྟ་དགོས་མེད་སྙམ། 
ཞགས་པའི་ལོགས་སུ་མཚོ་རྩྭ་སེར་པོ་འབྱར་ཡོད། དེས་ཉ་ལ་སྣོན་ཤུགས་འཕར་མ་སྦྱིན་ངེས་པས་རྒད་པོར་དགའ་ཚོར་ཆེན་པོ་སྐྱེས། ཏག་ཏག་མཚན་མོ་འདྲེ་མེའི་འོད་ཤུགས་ཆེན་འཕྲོ་བ་ཡང་རྟའི་རྔ་མ་ལྟ་བུའི་མཚོ་རྩྭ་འབྲས་ཐུམ་ཅན་སེར་པོ་འདི་རིགས་ཡིན། 
ཁོང་གིས་ཨེ་མ་ཉ་མོ། ང་ནི་ཁྱོད་ལ་དགའ་པོ་ཡོད། ཁྱོད་ལ་བརྩི་འཇོག་ཀྱང་ཆེན་པོ་བྱེད་ཀྱི་ཡོད། འོན་ཏེ་དེ་རིང་ཇི་ལྟར་ནའང་ཁྱོད་རང་གསོད་པ་ལས་འོས་མེད་ཟེར། ཡང་ལམ་ལྷོངས་ཡོང་བ་ཤོག་ཅིག་སྙམ། བྱིའུ་ཆུང་ཞིག་ནུབ་ནས་གྲུ་ཆུང་ཕྱོགས་སུ་འཕུར་བྱུང༌། དེ་ནི་འཇོལ་མོ་ཞིག་རེད། ཆུ་ངོས་སུ་དམའ་བར་འཕུར་བཞིན་ཡོད་པས་རྒད་པོས་དེ་ཉིད་ངལ་བས་དུབ་པ་རྟོགས། 
བྱིའུ་གྲུ་སྟེང་དུ་འཕུར་འོངས་ནས་དེ་གར་ཅུང་ཞིག་ངལ་གསོས། དེ་ནས་རྒད་པོའི་མགོ་ཐོད་དུ་བསྐོར་བ་ཞིག་བརྒྱབ་སྟེ་ཞགས་པ་དེའི་ཐོག་བབས་སོང་། 
དེ་གར་ཁོ་རང་སྐྱིད་པོ་ཡོད་པ་ལྟར་སྣང་། རྒད་པོས་ཁྱོད་ལོ་ཇི་ཙམ་ཡིན། ཕྱི་རུ་ཐོན་ཐེངས་དང་པོ་ཡིན་ནམ་ཞེས་གཏམ་དྲིས། ཁོང་གིས་སྐད་ཆ་འདྲི་དུས་བྱིའུས་ཁོང་ལ་ལྡིར་ནས་བསྡད་ཡོད་པས་ཞགས་པར་སྣང་བ་དེ་ཙམ་བྱུང་མེད། 
ཉག་ཕྲ་བའི་རྐང་ཟུང་གིས་ཞགས་པ་དམ་དུ་འཛིན་ནས་དེའི་ཐོག་ཏུ་ཡམ་མེ་ཡོམ་མེར་འཁོད། རྒད་པོས་ཁོ་ལ་ཞགས་པ་འདི་ཧ་ཅང་བརྟན་པོ་ཡོད། བརྟན་པོ་ཞེ་དྲགས་ཡོད། མཚན་མོ་རླུང་བུ་འཇགས་རུང་ཁྱོད་ལ་ངལ་དུབ་འདི་འདྲ་ཡོང་དོན་ཅི་ཡིན། བྱིའུ་ཀུན་ག་རེ་བྱས་པ་ཡིན་ནམ་ཞེས་བཤད། ཕལ་ཆེར་ཁྲས་རྒྱ་མཚོའི་ཐོག་ཏུ་འཕུར་འོངས་ནས་ཁོ་རང་འདེད་པ་ཡིན་གྱི་རེད་སྙམ། ཁོང་གིས་སྐད་ཆ་འདི་བྱིའུར་ལབ་མེད། གང་ལྟར་ཁོས་མི་སྐད་གོ་མི་ཐུབ་ལ་ཁྲའི་འཇིག་པ་ཇི་འདྲ་ཡོད་ཁོས་མྱུར་བར་ཤེས་ངེས་ཡིན། 
ངལ་ཡག་པོ་གསོས་ཨང་། བྱིའུ་ཆུང་། དེ་ནས་ལམ་འགྲོ་རྒྱུག་ལོས་བལྟ་བར་རྒྱུགས། མི་དང་འདབ་ཆགས། ཉ་གང་རུང་ཞིག་ལྟར་གྱིས་ཤིག་ཅེས་ཁོང་གིས་ལབ། 
སྒལ་ཚིགས་མདང་ནུབ་རེངས་པོར་གྱུར་ནས་ད་ལྟ་ཟུག་རྔུ་བསྲན་དཀའ་བས་གཏམ་གླེང་སྟེ་ཁོང་གིས་སྡུག་རུས་འཁྱོག་ཐབས་བྱས། 
བྱིའུ། མོས་པ་འདུག་ན་ངའི་ཁྱིམ་དུ་སྡོད་ཆོགདགོངས་པ་མ་ཚོམ། ད་ལྟ་རླུང་བུ་བསིལ་བསིལ་ལྡང་བའི་མཚམས་འདིར་ཁོ་བོས་གྲུ་གཡོར་འཕྱར་ནས་ཁྱོད་འཁྲིད་དེ་ལོག་མི་ཐུབ། གང་ལྟར་ང་ལ་ལྷན་དུ་འགྲོགས་པའི་གྲོགས་ཤིག་གཞི་ནས་བྱུང་སོང་ཞེས་བརྗོད། 
མཚམས་འདིར་ཉ་དེས་གློ་བུར་དུ་གཞོགས་ཤིག་ཏུ་ཡོར་བས་རྒད་པོ་འདྲུད་དེ་གྲུ་མགོར་འགྱེལ། ཁོང་གིས་ལུས་པོ་བཀར་ནས་ཞགས་པ་དུམ་ཞིག་གློད་མེད་ཚེ་སྔ་མོ་ནས་མཚོའི་ནང་འདྲུད་ཟིན། ཞགས་པ་ཧོབ་སྟེ་འཐེན་མ་ཉིད་བྱིའུ་འཕུར་སོང་། རྒད་པོས་ཁོ་རང་འཕུར་བ་ཡང་མ་ཚོར། ཁོང་གིས་ལག་གཡས་པ་བརྐྱངས་ནས་ཞགས་པར་ནན་གྱིས་འཆང་བའི་ཚེ་ལག་པ་ནས་ཁྲག་འཕྱུང་བཞིན་ཡོད་པ་རིག
ད་བྱས་ན་ཉ་འདི་ཅི་ཞིག་གིས་རྨས་པ་ཡིན་འདུག ཁོང་གིས་དེ་ལྟར་སྨྲ་བཞིན་ཞགས་པ་ཚུར་ལ་འཐེན་ནས་ཉས་ཁ་ཕྱིར་སློག་ཐུབ་མིན་ལ་བལྟས། 
འཐེན་དྲགས་ནས་ཆད་ལ་ཁད་དུ་ཁོང་གིས་ཞགས་པ་དམ་དུ་བཟུང༌། ལུས་པོ་ལྟག་རྒྱབ་ཏུ་དགྱེ་ནས་ཞགས་པའི་འཐེན་ཤུགས་གཅོག་གང་ཐུབ་བྱས། 
ད་ཁྱོད་ཀྱིས་ན་ཟུག་ཚོར་ཡོད་ཀྱི་རེད། ཉ་མོ། དྲང་པོ་བཤད་ན་ང་ཡང་དེ་ལྟར་ཡིན་ཞེས་ཟེར། ཁོང་གིས་ཁ་ཕྱིར་བསྐོར་ནས་བྱིའུ་དེ་མྱུལ། དེས་འདུག་རོགས་བྱེད་པར་ཤིན་ཏུ་མགུ་མོད་བྱིའུ་འཕུར་ཟིན། 
ཁྱོད་ཡུན་ཐུང་ཞིག་ལས་སྡོད་ཁོམ་བྱུང་མ་སོང་། འོན་ཀྱང་ཁྱོད་འཕུར་ཡུལ་དུ་རླུང་རླབས་ཅུང་ཆེ་བས་མཚོ་ངོགས་སུ་སླེབས་དུས་བདེ་འཇགས་ཡིན་སྙམ། ཁོ་བོས་ཉ་དེས་གློ་བུར་དུ་འཐེན་ནས་ལག་པར་རྨ་བཟོ་རུ་འཇུག་སྟེ་ཅི་བྱེད། ཁོ་བོ་གླེན་དུ་གླེན་དུ་སོང་བར་ངེས། དེ་ལྟར་མིན་ཚེ། ཡང་ན་བྱིའུ་ཆུང་དེར་སེམས་གཡེང་ནས་མགོ་འཁོར་བ་ཡིན་གྱི་རེད། ད་ནི་ཁོ་བོས་རང་ཉིད་ཀྱི་ལས་ལ་སེམས་འཁུར་བྱའོ། ཡུད་ཙམ་སོང་ན་འཕང་ཉ་དེ་ཟོས་རྗེས་ལུས་ཟུངས་མེད་པར་གྱུར་མི་སྲིད་སྙམ། 
བུ་དེ་འདི་རུ་ཡོད་པ་དང་དེ་མིན་ཁོ་བོའི་འཁྲིས་སུ་ཚྭ་ཏོག་ཙམ་ཡོད་ན་ཅི་མ་རུང་ཞེས་ཆིག་ལབ་བརྒྱབ། ཁོང་གིས་ཞགས་པ་ལྗིད་ཏིག་ཏིག་དེ་ཕྲག་པ་གཡོན་མའི་ཐོག་སྤོས་ནས་སེམས་ཆུང་ངང་པུས་མོ་བཙུགས། ལག་པ་མཚོ་ཆུའི་ནང་བཀྲུས་ནས་སྐར་མ་གཅིག་ལྷག་ཙམ་སྦངས་རྗེས་ཁྲག་ཆུའི་ནང་སིམ་སྟེ་ཁྱབ་པར་བལྟས་ནས་བསྡད། གྲུ་སྒུལ་བ་དང་ལྷན་ཅིག་མཚོ་ཆུ་ཁོང་གི་སྦར་མཐིལ་ནང་སྙོམས་པར་འཁྱོམ་བཞིན་མཆིས། 
ཁོང་གིས་ཁོས་འཁྱུག་ཚད་ཧ་ཅང་དལ་དུ་བཏང་འདུག་ཅེས་བརྗོད། རྒད་པོས་རང་གི་ལག་པ་ཆུའི་ནང་ཡུད་ཙམ་སྦངས་དགོས་སྙམ་མོད་ཉ་དེས་ཡང་ཧོབ་འཐེན་བྱེད་པར་དོགས་ཏེ་ཡར་ལངས། རིག་པ་སྒྲིམ་སྟེ་ལག་ངར་བཏེགས་ནས་ཉི་མར་ལྡེ། ཞགས་པར་འཁྲིལ་ནས་སྦར་མཐིལ་བརྡོལ་བ་ཙམ་ཡིན་མོད་ཏག་ཏག་གནད་ཆེ་ཤོས་དེ་རང་དུ་བརྡོལ་ཡོད། 
བྱ་བ་འདི་ལག་ཟུང་འདི་ཉིད་ལ་བརྟེན་ནས་བསྒྲུབ་དགོས་པ་ཁོང་གིས་ཤེས་པས་ལག་མ་སྒུལ་གོང་ནས་རྨས་སྐྱོན་ཕོག་ཡེ་ནས་མི་འདོད། ད་ལྟ། ལག་པ་སྐམ་རྗེས་ཁོ་བོས་འཕང་ཉ་ཆུང་ཆུང་བཟའ་དགོས། ཉ་ཀྱུས་ཚུར་འགུག་ནས་འདི་རུ་ཞིམ་པར་ཟོས་ཆོག་ཅེས་བཤད། 
ཁོང་གིས་པུས་མོ་བཙུགས། ཉ་ཀྱུས་བསྔོགས་པས་ན་གྲུ་གསེང་ལས་འཕང་ཉ་དེ་རྙེད། ཡིད་གཟབ་ངང་ཞགས་པ་ཕོན་པོ་དེ་དག་ལ་མ་རེག་པ་བྱས་ནས་རང་ཉིད་ཀྱི་འཁྲིས་སུ་བཀུགཁོང་གིས་ཕྲག་པ་གཡོན་མར་ཞགས་པ་བཀལ། ལག་གཡོན་མ་ལག་ངར་དང་བཅས་པས་སྡོད་སྟེགས་བཀར། ཉ་ཀྱུའི་ལོགས་ནས་འཕང་ཉ་བླངས་ཏེ་ཉ་ཀྱུ་སླར་རང་གནས་སུ་བསྐྱུར། ཉ་པུས་མོའི་འོག་མནན་ཏེ་དེའི་ཨོག་མའི་མཚམས་ནས་མཇུག་མའི་བར་གཞུང་གཤགས་བཏང་སྟེ་ཉ་ཤ་དམར་སྨུག་ལྕུག་རེ་རེ་བྱས་ནས་གཏུབས། ཤ་ལྕུག་འདི་དག་གཏུབ་སའི་གཞོགས་དེ་སྙུང་དབྱིབས་ཡིན་སྟབས་སྒལ་ཚིགས་མཚམས་ནས་གྲོད་པའི་བར་ཁོང་གིས་ལྕུག་དྲུག་གཏུབས། གྲུ་གཅལ་ཐོག་བཀྲམ་རྗེས་གུ་ཐུང་ངོས་ལ་གྲི་ཕྱིས་ཙམ་ཕྱིས་ཙམ་བྱས་ནས་ཉའི་མཇུག་མ་ནས་བཟུང་སྟེ་ཉ་རུས་རྒྱ་མཚོའི་ནང་དུ་འཕངས་སོ། 
ཁོ་བོས་ཉ་ཧྲིལ་པོ་ཟ་ཐུབ་པ་མི་འདུག་ཅེས་སྨྲས་ཏེ་ཉ་ཤ་ལྕུག་གཅིག་གྲིས་དུམ་བུ་གཉིས་སུ་གཏུབས། ཞགས་པ་དེས་དམ་པར་འཐེན་མུས་ཡིན་སྟབས་ཁོང་གི་ལག་གཡོན་མར་རྩ་འདར་ལངས་འགོ་ཚུགས། ལག་པ་འདིས་ཞགས་པ་སྦོམ་པོ་དམ་དུ་བཟུང་ཡོད་པས་ཁོང་གིས་དེར་ཞེན་པ་ལོག་པའི་ཚུལ་བསྟན། འདི་ལ་ལག་པ་ཟེར་གྱི་རེད་པས། རྩ་འདར་ལངས་ན་ཡང་ལོངས་ཤིག
འདབ་ཆགས་ཀྱི་སྡེར་མོར་འགྱུར་ཞིག ཁྱོད་ལ་ཁེ་ཞིག་ཡོད་པ་མ་རེད་ཅེས་ཟེར། 
མགྱོགས་ཙམ་གྱིས། མགྱོགས་པོ་དེ་ཟོ་ཞིགལག་པར་ཤེད་སྐྱེས་ཀྱི་རེད། 
མུན་པའི་ཀློང་གི་ཆུའི་གཏིང་དུ་འཕྲེད་དུ་བསྲིངས་པའི་ཞགས་པར་ལྟ་བཞིན་ཁོང་གི་ཡིད་ལ་ལག་པ་འདིས་ལན་མེད། ཁྱོད་དང་ཉ་འདི་ཆུ་ཚོད་དུ་མ་འཐབ་པ་རེད། ཁོ་རང་ཁྱོད་ཀྱིས་འདུལ་ཐུབ་ངེས་ཡིན། འཕང་ཉ་མྱུར་དུ་ཟོ་དགོས་སྙམ། 
ཉ་ཤ་ལྕུག་ཕྱེད་ཙམ་ཁའི་ནང་བཅུག་ནས་ཁོང་གིས་དལ་བུར་མུར་བཞིན་འཆའ་བཞིན་མ་ཞིམ་པ་གང་ཡང་མི་འདུག་པས་ལེགས་པར་མུར་ཞིག། 
ཁུ་བ་ཚང་མ་མིད་ཅིགགལ་ཏེ་ཚ་ལུ་མ་སྐྱུར་མོའམ་ཉིང་མོང་། ཡང་ན་ཚྭ་ཏོག་ཙམ་བསྣན་ཚེ་བྲོ་བ་ཡག་པོ་ཡོད་ཀྱི་རེད་སྙམ། 
ལག་པ། ཁྱོད་གང་འདྲ་འདུག་ཁོང་གིས་རྩ་འདར་ལངས་བའི་ལག་པ་དེར་གཏམ་དྲིས། དེ་ནི་རེངས་ནས་རོ་ལྟར་གྱུར་ཡོད། ཁོ་བོས་ཁྱོད་ཀྱི་ཆེད་དུ་ཅུང་ཟད་ཟ་དགོས་ཞེས་ཁོང་གིས་དུམ་བུ་གཉིས་སུ་གཏུབས་པའི་ཉ་ཤ་དེའི་ཕྱེད་ཀ་བཟས། ཞིབ་ཏུ་ཟོས་རྗེས་ཉ་ལྤགས་ཕྱི་རུ་འཕངས། 
གང་འདྲ་འདུག ལག་པ། ཡང་ན། ད་ལྟ་ལན་རྒྱག་ཐབས་མེད་པ་ཡིན་གྱི་རེད་ཞེས་ཁོང་གིས་ཉ་ཤ་ལྕུག་ཧྲིལ་ཧྲིལ་གཅིག་བླངས་ཏེ་མུར་ཞིང་འཆའ་འགོ་ཚུགས། 
འདི་ནི་ཤེད་མོ་བཟང་བའི་ཉ་ཤ་རྒྱས་ཁྲག་རྒྱས་ཤིག་ཡིན་འདུག ཁོ་བོ་ལམ་འགྲོ་རྒྱུག་ནས་ཐེབས་པ་ཉ་འདི་ཡིན་པ་ལས་ཉ་ཇི་ཆིའུ་མ་རེད། ཇི་ཆིའུ་མངར་དྲགས་འདུག ཉ་འདི་མངར་མོ་མེད་པའི་ཁར་ལུས་ཟུངས་ཤོར་མི་འདུག་སྙམ། 
གནད་འགག་ནི་སྤྱོད་གོ་ཆོད་པ་གཙིགས་སུ་འཛིན་རྒྱུ་དེ་ཡིན། ཁོ་བོར་ཚྭ་ཏོག་ཙམ་ཡོད་ན་ཅི་མ་རུང་། ཤུལ་དུ་ལུས་པའི་ཉ་ཤ་རྣམས་ཉི་འོད་ཀྱིས་འཕྲོ་བརླག་གཏོང་བའམ་སྐེམ་ཉེན་ཆེ་བས་དེ་ལས་བཟས་ན་དགའ། མ་གཞི་གྲོད་པ་མི་ལྟོགས་མོད། ཉ་དེ་ད་ཆ་ཁུ་སིམ་ལ་སྡོད་ཚུགས་པ་ཞིག་འདུག ཁོ་བོས་ཉ་ཤ་ཡོངས་རྫོགས་བཟས་ཟིན་དུས་གྲ་སྒྲིག་ཨང་གསར་བྱས་ཏེ་བསྡད་ཆོག་སྙམ། 
སྡུག་རུས་གྱིས་ཤིགལག་པ། ཁོ་བོས་འདི་ལྟར་ཟས་བཟའ་དོན་ཡང་ཁྱོད་ཀྱི་ཆེད་དུ་ཡིན་ད་ཅེས་སྨྲས། ཉ་ཆེན་པོ་དེ་ལ་ཡང་ཟས་བྱིན་དགོས། ཁོ་ནི་ང་ཡི་སྤུན་གྲོགས་ཡིན། འོན་ཏེ་ཁོ་བོས་ལུས་སྟོབས་མ་ཤོར་བ་བྱས་ནས་ཉ་དེ་གསོད་དགོས་ཐུག་སོང་སྙམ། དེ་མུར་སྙུང་བུའི་དབྱིངས་ཀྱི་ཉ་ཤ་ལྕུག་དེ་དག་གཅིག་ཀྱང་མ་ལུས་པ་བཟས་ཏེ་ཁོང་གིས་སྐེད་པ་འགྲེང་བཞིན་ལག་པ་གུ་ཐུང་ལ་ཕྱིས་ཙམ་བྱས། 
ཁོང་གིས་འགྲིག་སོང་། ཁྱོད་ཀྱིས་ཞགས་པ་གློད་ཆོགཀྱེ་ལག་པ། ཁྱོད་ཀྱིས་སྡོད་ཚུགས་པའི་བར་ཁོ་བོས་ལག་གཡས་པ་གཅིག་པུས་ཁ་གཏད་གཅོག་རྒྱུ་ཡིན་ཟེར། ད་གིན་ལག་གཡོན་མས་དམ་དུ་བཟུང་བའི་ཞགས་པ་སྦོམ་པོ་དེ་རྐང་པ་གཡོན་གྱིས་མནན་ཏེ་ལུས་རྒྱབ་ཏུ་ཕྱོགས་ནས་སྟོད་སྒལ་གྱིས་འཐེན་ཤེད་དེ་ཐེག་པ་བྱས། གནམ་བདག་གིས་མགོན་སྐྱབས་མཛོད། ཉ་འདིས་ད་དུང་གང་བྱེད་མིན་རྟོགས་ཐབས་མ་མཆིས་པས་རྩ་འདར་ལངས་མཚམས་མྱུར་དུ་ཆོད་ཅིག་ཅེས་བཤད། འོན་ཀྱང་ཉས་ནི་ཁ་ཁུ་སིམ་པོས་རང་ཉིད་ཀྱི་འཆར་གཞི་ལྟར་བྱེད། ཁོ་པའི་འཆར་གཞི་ཅི་ཡིན། ཡང་ང་ཡི་འཆར་གཞི་ཅི་ཡིན། ཁོ་ནི་དེ་ལྟར་ལུས་བོངས་ཆེ་བས་ངས་རང་གི་ཇུས་བཀོད་བཞིན་འདུལ་དགོས། ཅི་སྟེ་ཁོས་ཆུ་ཁར་ཐོན་ཚེ་ཁོ་བོར་གསོད་ཐབས་ཡོད་སྙམ། འོན་ཀྱང་ཁོ་ནི་གཤམ་དེ་རང་དུ་སྡོད་པས་ངས་ཀྱང་བྲལ་མེད་དུ་འགྲོགས་ཆོག་སྙམ། 
ཁོང་གིས་རྩ་འདར་བའི་ལག་པ་གུ་ཐུང་སྟེང་ཕྱིས་ཙམ་བྱས་ཏེ་མཛུབ་མོ་སྒུལ་བསམ་རུང་ལག་པ་རྐྱོང་མ་ཐུབ། ཕལ་ཆེར་ཉི་མ་ཤར་རྗེས་བརྐྱང་ཐུབ་རྒྱུ་རེད། ཡང་ན་མི་ལ་གསོས་གཏོང་ཐུབ་པའི་འཕང་ཉའི་ཤ་རྗེན་ལུས་ལ་འཇུས་སོང་ན་ལག་པ་བརྐྱང་ཐུབ་སྙམ། གལ་ཏེ་ལག་འདི་ལ་མི་བརྟེན་ཐུ་མེད་ཡིན་ན་ཁོ་བོས་ཐབས་ཤེས་ཡོད་རྒུས་བརྐྱང་ཐུབ་པ་བྱ་རྒྱུ་རེད། ཡིན་ནའང་ད་ལྟ་བཙན་གྱིས་རྐྱོང་མི་འདོད། ཁོ་རང་སོ་སོས་རྐྱོང་དུ་ཆུགས། སོ་སོས་རྐྱོང་དུ་ཆུགས་ཤིག
ཇི་ལྟར་ཡང་མདང་ནུབ་སྤྱོད་ཐལ་ཆེ་བས་ཞགས་པ་རེ་རེ་བཞིན་བཀྲོལ་ནས་སླར་མདུད་རྒྱས་བཅིངས་དགོས་བྱུང་བ་རེད་སྙམ། 
ཁོང་གིས་རྒྱ་མཚོར་རྒྱང་ལྟ་བྱེད་སྐབས་རང་ཉིད་ཧ་ཅང་ཁེར་རྐྱང་ཡིན་པ་ཚོར། འོན་ཏེ་ཁོང་གིས་སྨག་རུམ་མཚོ་གཏིང་གི་འཇའ་རིས་དང་མདུན་དུ་བསྲིངས་བའི་ཞགས་པ། ཞི་འཇམ་མཚོ་ངོས་ཀྱི་གཡོ་འགུལ་ཕྲ་མོ་བཅས་རིག་ཐུབ། དུས་རླུང་ལྡང་བས་ཆུ་འཛིན་ཚོམ་བུ་འདུ་བའི་སྒང་ཡིན། ཁོང་གིས་མདུན་དུ་བལྟ་བའི་ཚེ་ངང་པ་ཁྱུ་ཞིག་ཆུ་ངོས་སུ་འཕུར་ནས་འགྲོ་བ་མཐོང་། གནམ་སྔོན་གྱི་གཤམ་དུ་གྲིབ་གཟུགས་མངོན་པར་གསལ་བ་ནས་རབ་རིབ་ཏུ་གྱུར་བ་དང་ཡང་ཇེ་གསལ་དུ་གྱུར་བས་ན་མི་ཞིག་རྒྱ་མཚོའི་ཐོག་ནམ་ཡིན་ཡང་ཡུལ་པོ་ཡོང་མི་སྲིད་པ་རྟོགས། 
ཁོང་གི་ཡིད་ལ་མི་འགའ་རེས་གྲུ་ཆུང་བཏང་ནས་སྐམ་ས་མི་མངོན་པའི་སར་སླེབས་ཚེ་འཇིགས་སྣང་བྱེད་པ་དྲན། གནམ་ངོ་གློ་བུར་དུ་འགྱུར་བའི་ཟླ་ཤས་རིང་ཁོ་ཚོས་ཞེད་སྣང་བྱེད་པར་རྒྱུ་མཚན་ཡོད་པ་དེ་ཁོང་གིས་ཤེས་ཀྱི་ཡོད། མཚོ་རླུང་དྲག་པོ་ལྡང་བའི་ནམ་དུས་ཡིན། གལ་སྲིད་རླུང་བུ་འཇགས་ན་ཟླ་ཤས་ཏག་ཏག་ལོ་གཅིག་ནང་གནམ་གཤིས་ཡག་ཤོས་བསྟན་པའི་དུས་ཡིན། 
གལ་ཏེ་མཚོ་རླུང་ལྡང་བའི་བཟོ་ཞིག་ཡོད་ལ་སྐབས་དེར་ཁྱོད་མཚོ་ཐོག་ཏུ་ཡོད་ཚེ་ཉིན་འགའི་གོང་ནས་ཁྱོད་ཀྱིས་མཁའ་དབྱིངས་སུ་རྟགས་དང་མཚན་མ་སྣ་ཚོགས་མཐོང་ཐུབ། མི་ཚོས་སྐམ་སའི་སྟེང་ནས་རིག་མི་ཐུབ་པ་དེ་ནི་ཁོ་ཚོས་ཅི་ཞིག་འཚོལ་དགོས་མིན་མ་ཤེས་པས་ཡིན་སྙམ། སྐམ་ས་ལའང་རྒྱུན་ལྡན་མིན་པའི་སྣང་ཚུལ་མཐོང་རྒྱུ་ཡོད། དེ་ནི་སྤྲིན་གྱི་དབྱིབས་མི་གཅིག་པའོ། འོན་ཏེ་མིག་སྔར་མཚོ་ལྷགས་ལྡང་མི་སྲིད། 
ཁོང་གིས་མཁའ་དབྱིངས་སུ་བལྟ་ཙམ་བྱེད་དུས་ཆུ་འཛིན་ཚོམ་བུར་གྲིལ་བ་དེ་དག་ཡི་གར་འོང་བའི་པིང་ཇི་ལིང་ཕུང་པོ་རེ་རེ་ལྟར་དུ་སྣང་། བར་སྣང་མཐོན་པོར། སྟོན་ཟླ་དགུ་པའི་གཡའ་དག་པའི་ཨ་སྔོན་དབྱིངས་སུ་བྱ་སྤུ་བཞིན་ཡང་བའི་སྤྲིན་ཚོམ་གྱིས་བརྒྱན་པ་མཐོང་། 
བསིལ་རླུང་། ཀྱེ་ཉ་མོ། གནམ་ངོ་འདི་ང་ལས་ཁྱོད་ལ་རྔོ་ཐོགས་པ་ཡོང་བ་འདུགཁོང་གིས་དེ་ལྟར་ཤོད་བཞིན་ལག་གཡོན་མ་འདར་གྱི་ཡོད་མོད་དལ་བུར་རྐྱོང་ཐབས་བྱས། 
སེམས་སུ་རྩ་འདར་ལངས་མཚམས་ཆད་ན་སྙམ། འདི་ནི་རང་གི་ལུས་ཕུང་ལ་བསུན་འབྱིན་པ་ཞིག་ལགས། ཟས་དུག་ཕོག་ནས་གྲོད་པ་བཤལ་བའམ་སྐྱུག་པ་ནི་གཞན་གྱི་སྣང་ངོར་ཁ་སྐྱེངས་བ་ཞིག་ཡིན་རུང་རྩ་འདར་ལངས་བ་ཞེས་པར་སི་པན་སྐད་དུ་ Calambre ཟེར་བ་རང་ཉིད་ཀྱི་ངོ་གདོང་སྟོན་མི་ཉན་པར་གྱུར་བའི་དོན་ཡིན། ལྷག་ཏུ་མི་ཞིག་ཁེར་བུར་སྡོད་སྐབས་ཀྱི་ངང་ཚུལ་ལ་གོ་དགོས། 
བུ་དེ་འདི་གར་ཡོད་ན་ཁོས་ང་ཡི་ཕྲག་གོང་ནས་འགོ་བརྩམས་ཏེ་འཕུར་མཉེད་གཏོང་ཆོག འོན་ཀྱང་ལག་པ་འདི་གང་ལྟར་བརྐྱང་ཐུབ་རྒྱུ་རེད་སྙམ། 
དེ་ནས་ཁོང་གིས་ལག་གཡས་པས་ཞགས་པར་འཆང་སྐབས་ལྗིད་ཚད་འགྱུར་བའི་སྣང་བ་བྱུང་བས་ད་གཟོད་ཆུའི་ནང་འཁྱོག་པོར་ཡོར་ཡོད་པ་རིགདེ་མུར་ཞགས་པ་ཡོད་སར་ཁ་བུབ་ནས་ལག་གཡོས་མས་བརླ་ཤའི་ངོས་སུ་ཤེད་ཀྱིས་རྡེག་པས་ཞགས་པ་གུག་བཞིན་དལ་བུར་སྟེང་དུ་འཕྱོ་བ་མཐོང་། 
ཁོ་པ་ཡར་ཐོན་བྱུང་། ལྦ་ཡེ་ལག་པ། མགྱོགས་པོ། གང་མགྱོགས་གྱིས་ཞེས་སྨྲས། 
ཞགས་པ་དལ་བུར་བརྟན་པོའི་ངང་གྱེན་དུ་འཕགས་བྱུང༌། དེ་འཕྲལ་གྲུ་ཆུང་མདུན་གྱི་མཚོ་ངོས་ཀྱང་འབུར་དུ་སོང་། ཉ་མོ་ཆུ་ཁར་ཐོན་བྱུང༌། རྒྱུན་ཆད་མེད་པར་སྟེང་དུ་ཐོན་ཡོང་སྐབས་ཁོའི་ལུས་ཀྱི་གཞོགས་གཉིས་ནས་ཆུ་ཉིལ་ཡོང་། ཁོ་ནི་ཉི་ཟེར་འོག་འོད་འཁྱུག་འཁྱུག་བྱེད། མགོ་བོ་དང་སྒལ་པ་སྨུག་གུ་ཡིན། ངོས་གཉིས་ཀྱི་ཁྲ་ཐིག་སྐྱ་སྨུག་རྣམས་ཉི་འོད་ཀློང་གཤོགས་ཆེ་བར་སྣང༌། ཁོའི་མཆུ་ཏོ་རིང་པོ་དེ་དབྱུག་རྩེད་སྤོ་ལོའི་དབྱུག་པ་བཞིན་རིང་ཞིང་ཇེ་ཕྲར་གྱུར་ཏེ་གྲི་གུག་ལྟར་ཡོད། ཁོས་ལུས་ཡོངས་མགོ་རྔ་མེད་པར་ཆུ་ཁར་བཏོན་རྗེས་ཆུ་འཛུལ་བ་ཇི་བཞིན་འཇམ་ལྷང་ངེར་ཆུའི་ནང་འཛུལ་ལོ། རྒད་པོས་ཁོའི་ཟོར་བ་ལྟ་བུའི་མཇུག་མ་ཆེན་པོ་ཆུའི་ནང་ནུབ་པ་དང་ཞགས་པ་འཕུར་བ་བཞིན་ཕྱི་རུ་བཤར་འགྲོ་བ་རིག
ཁོ་རང་གྲུ་ཆུང་འདི་ལས་ད་དུང་དབྱིན་ཁྲེ་གཉིས་ཀྱིས་རིང་བ་འདུག་ཅེས་བརྗོད། ཞགས་པ་ཆུའི་ནང་མྱུར་ལ་བརྟན་པའི་ངང་བཤར་བ་ལས་ཉ་འདི་འདྲོགས་མེད་པ་རྟོགས་ཐུབ། རྒད་པོས་ཉས་འཐེན་ནས་ཆད་ཡོང་བསམ་སྟེ་ལག་ཤུགས་རན་པོས་ཞགས་པ་བཟུང་། གལ་ཏེ་ཁོང་གིས་ཤེད་ཤུགས་བརྟན་པོས་ཉ་དེ་དལ་དུ་གཏོང་ཐབས་མེད་ཕྱིན་ཉ་ཡིས་ཞགས་པ་ཡོངས་རྫོགས་འདྲུད་ནས་གཅོད་ཉེན་ཆེ་བ་ཁོང་གིས་ཤེས་ཀྱི་ཡོད། 
ཡིད་ལ་ཁོ་ནི་ཉ་ཆེན་པོ་ཞིག་ཡིན། ངས་ཡིན་གཅིག་འདུལ་དགོས་འདུག་སྙམ། ཁོ་པར་ཤེད་ཤུགས་ཇི་ལྟ་བུ་ཡོད་པ་དང་འབྲོས་ཕྱིན་ཚེ་ཅི་ཞིག་སྒྲུབ་ཐུབ་པ་དེ་ཁོས་ཤེས་སུ་འཇུག་མི་རུང༌། ཅི་སྟེ་ཁོ་བོ་ཡིན་ཚེ་ཤུགས་ཡོད་རྒུ་བཏོན་ནས་ཅ་དངོས་ཅི་ཞིག་ཆད་པའི་བར་འཐེན་ཞིང་འབྲོས་ཐབས་བྱེད། མ་གཞི་ཁོ་ཚོ་ངེད་ཅག་ལས་གུས་བཀུར་བྱ་འོས་པ་དང་འཇོན་ཐང་ལྡན་མོད་དཀོན་མཆོག་གིས་དེ་ཚོར་ཁོ་ཚོ་གསོད་མཁན་ང་ཚོ་མི་ལྟར་གྱི་སྤྱང་གྲུང་གནང་མེད་སྙམ། 
རྒད་པོས་ཉ་ཆེན་དུ་མ་རིག་མྱོང་། པང་ཆིག་སྟོང་བརྒལ་བ་ཡང་དུ་མ་རིག་མྱོང་། ཚེ་སྟོད་དུ་ཉ་ཆེན་པོ་འདི་འདྲ་བ་གཉིས་འཛིན་མྱོང་ཡོད་མོད་དེ
དག་ནི་རང་ཉིད་གཅིག་པུས་བཟུང་བ་ག་ལ་ཡིན། ད་ཆ་མི་གཅིག་གཅིག་པུར་སྐམ་ས་མི་མངོན་པའི་ས་ཆར་སྔར་མཐོང་མྱོང་བ་དང་ཐོས་མྱོང་བ་ལས་ཀྱང་ལྷག་པའི་ཉ་ཆེན་པོ་ཞིག་ལྷན་དུ་འཁྱིག་ཡོད། ཁོང་གི་ལག་གཡོན་མའི་མཛུབ་མོ་སྔར་བཞིན་གུག་མུས་སུ་རྒོད་ཀྱི་སྡེར་མོ་ཇི་བཞིན་རུབ་འདུག
ལག་དེ་དྲག་སྐྱེད་ཡོང་ངེས། དྲག་སྐྱེད་བྱུང་ནས་ཁོ་བོའི་ལག་གཡས་པར་རམ་འདེགས་ཐུབ་པ་ལོས་ཡོང་། ཉ་དེ་དང་ངའི་ལག་གཉིས་ནི་སྤུན་གྲོགས་གསུམ་ཡིན། ལག་པ་འདི་དྲག་ཏུ་འགྲོ་ངེས་ཡིན། དེ་ལྟའི་ངོ་ཚ་ཞིག རྩ་འདར་ལངས་བསམ་ག་ལ་ཡོང་། ཉས་སླར་ཡང་དལ་དུ་བཏང་ནས་གོང་དང་འདྲ་བའི་མྱུར་ཚད་ཀྱིས་འཁྱུག་བཞིན་མཆིས། རྒད་པོའི་བློ་ངོར་དེས་ཆུ་ཁར་མཆོངས་ཡོང་དོན་ཅི་ཡིན། ངོ་མ་ཁོའི་ལུས་བོངས་ཆེན་པོ་ཇི་འདྲ་ཡོད་མེད་ཁོ་བོར་སྟོན་ཙམ་བྱ་འདོད་པ་རེད། ད་ནི་ངས་མཐོང་སོང་སྙམ། ངས་ཀྱང་ཁོ་པར་ང་ནི་མི་ཇི་ལྟ་བུ་ཞིག་ཡིན་པ་བལྟ་རུ་འཇུག་ཐུབ་ན། འོན་ཏེ་དེ་ལྟར་ན་ཁོས་ངའི་རྩ་འདར་པའི་ལག་པ་འདི་རིག་འགྲོ། ཁོ་བོ་ནི་ད་ལྟའི་དུས་ཀྱི་ཁོ་བོ་ལས་ཕོ་ཁྱོ་གའི་ཉམས་དང་ལྡན་པ་དེས་ཤེས་སུ་འཇུག་དགོས། འདི་ངས་སྒྲུབ་ཐུབ་པཱ། ཁོ་བོ་ཉ་དེ་ཡིན་ཚེ་ཤེད་ཤུགས་ཡོད་རྒུ་འདོན་ནས་ཁ་གཏད་གཅོག་རྒྱུ་དེ་ནི་རང་ཉིད་ཀྱི་ཆོད་སེམས་དང་ཤེས་རབ་ཙམ་ཡིན་སྙམ། 
 ཁོང་གིས་ལྷོད་ལྷོད་ངང་གྲུ་གཤོག་ལ་བསྙེས་ནས་ལྡང་འོང་བའི་ཟུག་རྔུ་བཟོད་བསྲན་བྱས། 
ཉ་དེས་བརྟན་པོས་འཁྱུག་བགྲོད་བྱེད་ཅིང་གྲུ་ཆུང་གིས་མཚོ་ཆུ་གནག་ཐིང་ཐིང་གཤགས་ནས་དལ་བུར་མདུན་དུ་བཞུད། ཤར་རླུང་ལྡང་བ་དང་ལྷན་དུ་མཚོ་རླབས་ཕྲན་བུ་འཕྱུར་བྱུང༌། ཉིན་གུང་སྐབས་སུ་རྒད་པོའི་ལག་པའི་་རྩ་འདར་གཞི་ནས་འཇགས། 
ཁོང་གིས་ལྦ་ཡེ་ཉ་མོ། ཁྱོད་ཀྱི་ངོས་ནས་འཆད་ན་འདི་ནི་གཏམ་ངན་ཞིག་ཡིན་ཞེས་བཤད་ནས་ཞགས་པ་དེ་ཕྲག་པར་གྱོན་པའི་རྩྭ་སྒྱེའི་སྟེང་འགེལ་ནས་སྤོ་ཙམ་བྱས
ཁོང་ལ་སྐྱིད་སྣང་བྱུང་བའི་མོད་ལ་སྡུག་སྣང་ཡང་བྱུང་། འོན་ཀྱང་ཁོང་གིས་སྡུག་བསྔལ་དང་ལེན་བྱེད་མི་སྲིད། 
ང་ནི་དད་ལྡན་ཞིག་མ་ཡིན། འོན་ཏེ་《གནམ་བདག་གི་གསུང་རབ་》
ཐེངས་བཅུ་དང་《འཕགས་མའི་གསུང་རབ་》ཐེངས་བཅུ་སྐྱོར་ནས་ཉ་འདི་འཛིན་ཐུབ་ན་སྙམ། ད་དུང་ཁོ་བོས་ཉ་འདི་བཟུང་ཐུབ་ཚེ་ཁཱ་པུ་ལའེ་འཕགས་མ་མཇལ་བར་སྐྱོད་པའི་ཁས་ལེན་བྱ་རྒྱུ་ཡིན། འདི་ངའི་གསོལ་འདེབས་ཡིན་ཞེས་སྨྲས་ཏེ་གསོལ་འདེབས་སྐྱོར་འགོ་ཚུགས། སྐབས་རེ་ཁོང་ངལ་དུབ་ཀྱིས་མནར་བས་གསོལ་འདེབས་ཡི་གེ་ངག་ལས་འདོན་མ་ཐུབ་པར་མྱུར་མོར་གྱེར་ནས་རང་ཤུགས་སུ་འདོན་ཐུབ་པ་བྱེད། ཡིད་ལ་《འཕགས་མའི་གསུང་རབ་》དེ་《གནམ་བདག་གི་གསུང་རབ་》ལས་སྐྱོར་སླ་བ་འདུག་སྙམ། བསོད་ནམས་ཀུན་སྩོལ་མཱ་ལི་ཡ། འཕགས་པའི་བྱམས་ཀྱི་གོས་མནབས་མ། དཀོན་མཆོག་ཁྱོད་དང་འབྲལ་དུ་མེད། ཁྱོད་ནི་བུད་མེད་ཀུན་གྱི་མཆོག ཁྱེའུ་ཡེ་ཤུའང་དེ་ལྟར་ངོ་། 
གནམ་བདག་འཕགས་མ་མཱ་ལི་ཡ། བདག་ཅག་སྡིག་ཅན་མགོ་ནག་མིས། གནམ་བདག་དགོན་སྐྱབས་བཙལ་དུ་རེ། ནམ་འཆི་བར་དུ་ཁྱོད་ལ་འདུད། ཨཱ་མཱན། 
དེ་ནས་ཡང་ཚིག་གཉིས་བསྣན་ཏེ་བསོད་ནམས་ཀུན་སྩོལ་དྲི་མེད་འཕགས་མ་ཡིས། ཉ་འདི་འཕྲལ་དུ་འཆི་བར་གསོལ་བ་ཐོབས། མ་གཞི་ཁོ་ནི་རྩེ་གྲ་ཞིག་ཡིན་མོད་ཅེས་གསོལ་བ་བཏབ་རྗེས་ཁོང་ལ་འདུག་བཟོད་བདེ་རུ་ཕྱིན་པའི་སྣང་བ་ཤར། སྔར་བཞིན་ཟུག་རྔུ་ལྡང་བས་མི་ཚད་ན་ཟུག་ཆེ་རུ་ཕྱིན་པས་ཁོང་གིས་གྲུ་མགོའི་གཤོག་པར་བསྙེས་ཏེ་དབང་མེད་དུ་ལག་གཡོན་མའི་མཛུབ་མོ་སྒུལ་ཐབས་བྱ་དགོས་བྱུང་། 
ད་ལྟ་རླུང་བུ་བསིལ་བསིལ་དུ་ལྡང་བཞིན་ཡོད་རུང་ཉི་འོད་ཚ་དུབ་ཆེ་བའི་སྒང་ཡིན། 
དེ་ལས་ཁོ་བོས་གྲུ་གསེང་དུ་བསྡམས་ནས་ཡོད་པའི་སྲད་བུ་དེ་དག་ལ་སྔར་བཞིན་ཉ་གཟན་འདོགས་ན་ལེགས། འདི་གར་ཉ་དེས་བསྐྱར་དུ་ཞག་གཅིག་སྡོད་བསམ་ན་ཁོ་བོས་བཟའ་མ་ཏོག་ཙམ་ཟོས་དགོས། དེ་མིན། ཆུ་སྣོད་ནང་ཆུ་མང་པོ་ལྷག་མེད། འདི་ནས་ཉ་ཇི་ཆིའུ་མ་གཏོགས་འཛིན་རྒྱུ་ཅི་ཡང་མ་མཆིས། གལ་ཏེ་སོས་པའི་ཐོག་ཟོས་ན་དེའི་བྲོ་བ་ཡག་ཙམ་ཡོད། དོ་ནུབ་འཕུར་ཉ་ཞིག་ཁོ་བོའི་གྲུ་ཐོག་ཏུ་མཆོང་ན་ཅི་མ་རུང་། ཕངས་བ་ཞིག་ལ་དེ་བསླུ་བྲིད་བྱེད་པའི་སྒྲོན་མེའི་འོད་མདངས་མེད། འཕུར་ཉའི་ཤ་རྗེན་གྱི་བྲོ་བ་དེ་ལས་ཞིམ་པ་གང་དུ་ཡོད། ད་དུང་རྡོག་རེ་རེ་གཏུབ་དགོས་མ་རེད། སྐབས་ཐོག་འདིར་ཁོ་བོས་ལུས་ཤུགས་ཡོད་རྒུ་གསོག་འཇོག་བྱེད་དགོས། དཀོན་མཆོག་གིས་མཁྱེན། ཉ་ཆེན་པོ་འདི་འདྲ་བ་ཁོ་བོའི་བློ་ཡུལ་ལས་འདས་སོང་། འོན་ཀྱང་དེ་གྱོང་པོ་དང་རྫིག་པོ་ཇི་ལྟ་བུ་ཡོད་རུང་ཁོ་བོས་གསོད་རྒྱུ་ཡིན་ཞེས་བཤད། 
ཁོང་གི་སེམས་ནང་འདི་ནི་བཏང་སྙོམས་ག་ལ་ཡིན། ཡིན་ནའང་ཁོས་མི་ཞེས་པར་འཇོན་ཐང་ཅི་འདྲ་ཡོད་པ་དང་མིས་དཀའ་སྡུག་ག་ཚད་འཁྱོག་གི་ཡོད་མེད་ཁོ་བོས་བལྟ་རུ་འཇུག་དགོས་སྙམ། 
ངས་ཕྲུ་གུ་དེར་ལབ་མྱོང་། ང་ནི་རྒད་པོ་རང་ག་བ་ཐ་མལ་ཞིག་མ་ཡིན། 
ད་ནི་གཏམ་འདི་བདེན་པ་བརྡར་བའི་དུས་ལ་བབས་སོང་ཞེས་ཁོང་གིས་སྨྲས་། 
ཁོང་གིས་ར་སྤྲོད་ཐེངས་མང་བྱེད་མྱོང་། འདི་སླ་མོ་ཡིན། ད་ལྟ་བསྐྱར་དུ་བདེན་དཔང་ཞིག་བྱེད་འདོད། ཐེངས་རེ་རེ་འགོ་འཛུགས་ས་གསར་རྐྱང་རེ་ཡིན་པས་ཁོང་གིས་འདི་ལྟར་བྱེད་སྐབས་སྔར་སོང་ལ་ཆ་འཇོག་བྱེད་ཀྱི་མེད། 
ཁོ་རང་གཉིད་ཁུག་པ་ཤོག དེས་ན་ཁོ་བོ་ཡང་གཉིད་ཁུག་པ་དང་སེང་གེ་ཡང་རྨིས་ཡོང༌། དེང་སྐབས་རྨི་ལམ་ནང་དུ་སེང་གེ་ཁོ་ན་ལས་མེད་པ་ཅི་ཡིན། གང་བྱུང་མ་བསམ། རྒད་པོ། དེ་བས་གྲུ་གཤོག་ལ་ག་ལེར་བསྙེས་བཅས་ཏེ་ངལ་གསོས་ཤིག མནོ་བསམ་ཅི་ཡང་གཏོང་མི་དགོས། ཁོ་པས་བྲེལ་ཟིང་བྱེད་དུས་ཁྱོད་ཀྱིས་བྲེལ་བ་ཇི་ལྟར་ཉུང་ན་དེ་ལྟར་ལེགས་པ་ཡོད་ཅེས་ཁོང་གིས་རང་ལ་དེ་སྐད་སྨྲས། 
ཕྱི་དྲོ་ཟིན་དུས་གྲུ་སྔར་བཞིན་དལ་ལ་བརྟན་པའི་ངང་འགྲུལ་སྐྱོད་བྱེད། 
འོན་ཀྱང་སྐབས་དེར་ཤར་རླུང་གྲུའི་ཁ་གཏད་དུ་ལངས་བྱུང་། རྒད་པོས་ཆལ་ཆིལ་རླབས་དང་འདྲོགས་ཏེ་དལ་གྱིས་མཚོ་འགྲུལ་བྱེད་པའི་ཚེ་ཞགས་པས་སྒལ་གཞུང་བཅིངས་བའི་ཚོར་བ་ཅུང་བཟོད་བདེ་རུ་ཕྱིན་ཡོད། ཕྱི་དྲོ་ཐེངས་ཤིག་ཞགས་པ་ཡང་གྱེན་དུ་འཕར་བྱུང༌། འོན་ཀྱང་ཉ་དེས་ཅུང་ཟད་མཐོ་སར་མུ་མཐུད་འཁྱུག་བཞིན་མཆིས། རྒད་པོའི་ཕྲག་གོང་གཡོན་མ་དང་ལག་ངར། 
སྒལ་པ་༔བཅས་ལ་ཉི་འོད་ཕོག་པས་ཉ་དེས་བྱང་ཤར་མཚམས་སུ་ཕྱོགས་ནས་འཁྱུག་བཞིན་ཡོད་པ་ཚོར། ཁོང་གིས་ཉ་འདི་ཐེངས་གཅིག་རིག་མྱོང་བས་ཁོས་ཆུའི་ནང་ཇི་ལྟར་འཁྱུག་བཞིན་ཡོད་པ་དཔོག་ནུས། ཁོ་པའི་གཤོག་ཟུང་ལྟ་བུའི་བྲང་ཟེ་ཡངས་པོར་ཕྱེ་སྟེ་ཐད་དུ་ཀེར་བའི་མཇུག་མ་ཆེན་པོས་མཚོ་ཆུ་གནག་ཐིང་ཐིང་གཤགས། རྒད་པོའི་ཡིད་ལ་དེ་ལྟར་གཏིང་ཟབ་པའི་མཚོའི་གཏིང་དུ་ཁོ་པའི་འདྲེན་བྱེད་ཀྱིས་ག་ཚོད་མཐོང་ཐུབ་བམ། ཁོའི་མིག་ཆེན་པོ་འདུགརྟའི་མིག་ནི་ཆེན་པོ་དེ་འདྲ་མེད། འོན་ཏེ་སྨག་རུམ་ནང་རིག་ཐུབ་ཀྱི་ཡོད། ཁོ་བོས་སྔར་མུན་པའི་ཁྲོད་གསལ་པོ་རིག་ཐུབ། ནག་ཁུང་ནག་རྐྱང་ཡིན་ན་མ་གཏོགས་ངོ་མ་བྱི་ལ་ལྟར་མཐོང་གི་ཡོད་སྙམ། 
ཉི་འོད་འོག་ཁོང་གི་མཛུབ་མོ་རྒྱུན་ཆད་མེད་པར་འགུལ་སྐྱོད་བྱས་པས་རྩ་འདར་བའི་ལག་གཡོན་མ་ད་ཆ་སེང་དྲག་ཕྱིན་ཡོད། ཁོང་གིས་དེར་འཐེན་ཤུགས་ཀྱི་ཁུར་པོ་མང་ཙམ་འགེལ་བ་དང་ཆབས་ཅིག་སྒལ་པའི་ཤ་གནད་གཟེངས་ཙམ་གཟེངས་ཙམ་གྱིས་ཞགས་པ་ཅུང་ཟད་སྤོས་ནས་ན་ཟུག་གཏོང་ཡུལ་འགྱུར་ཐབས་བྱས། 
ལྦ་ཡེ་ཉ་མོ། ཁྱོད་ངལ་དུབ་ཀྱིས་མནར་ནས་ཐང་ཆད་མེད་ན་ངོ་མ་ཧ་ལས་དགོས་པ་འདུག་གཱ ཁོང་དབང་མེད་དུ་སྐད་ཤོར། 
མཚམས་འདིར་ཧ་ཅང་ངལ་ཞིང་དུབ་པའི་ཁོང་གིས་མུན་པ་རུབ་ལ་ཉེ་བ་ཚོར་བས་དོ་སྣང་བྱ་ཡུལ་གཞན་དུ་འགྱུར་དགོས་བྱུང༌། ཡིད་ལ་དབྱུག་རྩེད་སྤོ་ལོའི་མཉམ་འབྲེལ་འགྲན་བསྡུར་ཆེན་མོ་གཉིས་འཁོར་བ་ནི་ཁོང་གིས་སི་པན་སྐད་ཐོག་ནས་བརྗོད་པའི་granligasདོན་ཡིན། རྒད་པོས་ཉིའུ་གཡོད་གྲོང་ཁྱེར་ཡང་ཅི་རུ་ཁག་གིས་སྡི་ཐ་ལུའི་སྟག་རུ་ཁག་ལ་འཐབ་བཞིན་ཡོད་པ་ཤེས་ཀྱི་ཡོད། འདི་ནི་མཉམ་འགྲན་གྱི་ཉིན་གཉིས་པ་དེ་ཡིན། འོན་ཀྱང་ཁོ་བོས་འགྲན་བསྡུར་གྱི་རྒྱལ་ཕམ་རྟོགས་མི་ཐུབ། ཁོ་བོར་ཡིན་གཅིག་སེམས་ཤུགས་ཡོད་དགོས། ངེས་པར་དུ་ཕོ་རབ་སྡི་མ་ཅིའུ་ཁོར་ངོ་མནོང་མི་དགོས་པ་བྱེད་དོ། ཁོང་གི་རྟིང་པའི་རྒྱབ་ཏུ་རུས་ཚེར་སྐྱེས་ནས་ཟུག་རྔུ་གཏོང་ན་ཡང་འཕྱུག་གི་མ་རེད། རུས་ཚེར་ཟེར་བ་དེ་ཅི་ཡིན། ཁོང་གིས་སོ་སོར་དྲིས། སི་པན་སྐད་དུ་unesquela-dehuesoའབོད། ང་ཚོར་དེ་འདྲ་མེད། ན་ཟུག་གཏོང་དུས་བྱ་འཛིང་དེ་ཕོའི་རྐང་པར་བཏགས་པའི་ལྕགས་གཟེར་མིའི་རྟིང་པར་ཟུག་པ་ཇི་བཞིན་དྲག་པོ་ཡོད་དམ། ངས་བསམ་ན་དེ་འདྲ་ཁོ་བོས་བཟོད་ཐབས་མ་མཆིས། བྱ་འཛིང་དེ་ཕོ་བཞིན་དུ་མིག་གཅིག་ཐ་ན་མིག་གཉིས་ཀ་མཆུ་ཏོས་ལོང་བར་བཏང་ཡང་འཐབ་མོ་འགྱེད་པ་མི་ནུས། འགྲོ་བ་མི་དང་འདབ་ཆགས་དུད་འགྲོ་མཆོག་ཏུ་གྱུར་བ་དག་བསྡུར་ཐབས་ཅི་ལ་ཡོད། དེ་བས་ཁོ་བོ་ནི་མུན་པ་གནག་པའི་ཆུའི་གཏིང་དུ་གནས་བཅའ་བའི་སྲོག་ཆགས་དེ་བྱེད་པར་མོས། 
ཉ་རྡོ་ཟན་ཧྲ་ཡུའི་ཡོང་ན་མ་གཏོགས། གལ་ཏེ་ཡོང་ཚེ་གནམ་བདག་གིས་དེ་དང་ཁོ་བོར་སྙིང་རྗེ་དགོངས་རོགས་ཞེས་ཁོང་གིས་ཆིག་ལབ་བརྒྱབ། 
ཁྱོད་ཀྱིས་སེམས་སུ་ཕོ་རྒོད་སྡི་མ་ཅིའུ་དེས་ཉ་ཞིག་སྲུང་ནས་ཁོ་བོས་ཉ་འདི་སྲུང་བ་བཞིན་ཡུན་རིང་པོ་སྡོད་ཐུབ་བོ་སྙམ་མམ། ཁོ་བོ་ཡིད་ཆེས་ལ་དེ་ལས་ཡུན་རིང་བ་སྡོད་ཐུབ། དེ་ནི་ཁོ་རང་ན་སོ་གཞོན་པས་ཤེད་ཤུགས་ཆེ་བས་ཡིན། ཁོ་པའི་ཕ་ཡང་ཉ་པ་བྱེད་མྱོང༌། འོན་ཏེ་རུས་ཚེར་གྱིས་ཁོ་རང་ལ་ན་ཟུག་ཆེན་པོ་བཏང་མེད་དམ་སྙམ། 
ངས་ཤོད་མི་ཐུབ། ཁོ་བོར་རུས་ཚེར་ཡེ་ནས་སྐྱེ་མྱོང་མེད་ཅེས་ཁོང་གིས་ལབ། 
ཉི་མ་བཞུད་པའི་ཚེ་རང་གི་བློ་ཁོག་རྒྱས་ཐབས་སུ་ཁོང་གིས་དེ་སྔ་གཱ་ས་པུལ་གའི་ཆང་ཁང་ནང་། གྲུ་ཚུགས་ཐོག་གི་གྱད་མི་སྟེ་ཞི་ཨན་ཕག་སི་ནས་འབྱོར་བའི་མི་ནག་སྟོབས་ཆེན་དང་ལག་ཤེད་འགྲན་པའི་ཚུལ་ལ་དྲན་གསོ་བྱས། ནུབ་གཅིག་རིང་། ཁོ་ཚོས་ལག་པའི་གྲུ་མོ་ས་དཀར་གྱིས་ཐིག་བྲིས་པའི་ཅོག་ཙེའི་སྟེང་བཞག་ནས་ལག་ངར་འགྲེང་སྟེ་ལག་ཟུང་གི་ཤེད་ཤུགས་འགྲན། 
ཕྱོགས་གཉིས་པོས་ཕ་རོལ་པོའི་ལག་པ་ཅོག་ཙེའི་ཐོག་མནན་གང་ཐུབ་བྱེད། སྐྱེ་བོ་དུ་མས་སུ་རྒྱལ་སུ་ཕམ་རྒྱན་བཙུགས་ནས་ཁང་པའི་ནང་གི་སོལ་སྣུམ་སྒྲོན་མེའི་འོག་ཕར་འགྲོ་ཚུར་འོང་བྱེད། ཁོང་གིས་མི་རྒྱུད་ནག་པོའི་མི་དེའི་ལག་ངར་དང་ལག་པ། ད་དུང་ངོ་གདོང་བཅས་ལ་ཞིབ་ཏུ་བལྟས། ཐོག་མའི་ཆུ་ཚོད་བརྒྱད་ཡོལ་རྗེས་ཁོ་ཚོས་ཆུ་ཚོད་བཞི་རེར་ཤན་འབྱེད་པ་རེ་བརྗེས་ནས་དེ་དག་རེས་མོས་གཉིད་ཉལ་བར་བཏང༌། ཁོང་དང་མི་ནག་གི་ལག་པའི་སེན་མོའི་གསེང་ནས་ཁྲག་ཐོན་བྱུང༌། ཁོ་གཉིས་ཀས་ཕ་རོལ་པོའི་འདྲེན་བྱེད་ལ་ལྡིར་ཞིང་ལག་པ་དང་ལག་ངར་ལ་ཅེར་ནས་བསྡད། རྒྱན་འགྱེད་མི་རྣམས་ཁང་པའི་ནང་ཡར་འགྲོ་མར་འགྲོ་བྱེད་པའམ་གྱང་རྩའི་རྐུབ་སྟེགས་མཐོན་པོའི་ཐོག་འཁོད་དེ་ལྟད་མོར་ཞུགས། པང་གཅལ་གྱི་གྱང་ལྡེབས་སུ་བཀྲག་རྩི་སྔོན་མོ་བྱུག་ནས་འོད་མདངས་ཐོན་པ་དང་སྒྲོན་མེའི་འོག་ཁོ་ཚོའི་གྲིབ་གཟུགས་གྱང་ངོས་སུ་འཕོས། 
མི་ནག་པོའི་གྲིབ་གཟུགས་ཧ་ཅང་ཆེ་བས་རླུང་བསེར་བུས་སྒྲོན་མེ་སྐྱོམ་པ་དང་ལྷན་དུ་གྲིབ་མ་དེ་ཡང་གྱང་ངོས་སུ་སྐྱོམ་བཞིན་ཡོད། 
མཚན་གང་རིང༌། རྒྱན་བཙུགས་པའི་བསྡུར་ཚད་ཡང་ཡང་འགྱུར་བཞིན་མི་ཚོས་ཨ་རག་ལང་མུ་མི་ནག་པོའི་མཆུ་ཟུར་དུ་སྐྱེལ་བ་མ་ཟད་དུ་བར་མེ་སྒྲོན་རོགས་བྱེད། མི་ནག་པོས་ཨ་རག་ལང་མུ་འཐུང་རྗེས་ཤུགས་ཡོད་རྒུ་བཏོན་གྱི་ཡོད། ཐེངས་ཤིག་རྒད་པོའི་ལག་པ་དབྱིན་ཚུན་གསུམ་ལ་ཉེ་བ་མནན་ཏེ་ཕབ་ཡོད། (དེ་དུས་ཁོང་རྒད་པོ་མིན་པར་ཨང་དང་པོ་སང་ཏི་ཡཱ་ཀོ་ཡིན་)
འོན་ཀྱང་རྒད་པོས་ལག་ངར་འགྲེང་ཐུབ་པ་བྱུང་ནས་བསྡུར་ཚད་དོ་མཉམ་པར་གྱུར། ཁོང་གིས་སྐབས་དེར་རང་ཉིད་མི་ནག་པོ་ལས་རྣམ་པར་རྒྱལ་བར་ཡིད་ཆེས་སོ། མི་ནག་པོ་འདི་ནི་ཕོ་རྒོད་ཅིག་ཡིན་ལ་ལུས་རྩལ་པ་རླབས་ཆེན་ཞིག་ཀྱང་ཡིན། ནམ་ལངས་ཁར་རྒྱན་འགྱེད་མིས་རྒྱལ་ཕམ་མེད་པའི་གྲོས་འགོ་བཏོན་རུང་ཤན་འབྱེད་པས་མོས་མཐུན་བྱས་མེད། རྒད་པོས་ཤེད་ཤུགས་ཡོད་རྒུ་རྩལ་དུ་སྤྲུགས་ནས་མི་ནག་པོའི་ལག་པ་ག་ལེར་ཕབ་སྟེ་མཐར་ཅོག་ཙེའི་ངོས་སུ་མནན། འགྲན་བསྡུར་འདི་ནི་གཟའ་ཉི་མའི་ཞོགས་པ་འགོ་ཚུགས་ཏེ་ཕྱི་ཉིན་ཞོགས་པ་གཞི་ནས་མཇུག་སྒྲིལ་བ་རེད། རྒྱན་པོ་དུ་མས་ཐོབ་ཤོར་མེད་པར་ཆ་འཇོག་རེ་བྱེད། ཁོ་ཚོ་གྲུ་ཁར་ཕྱིན་ནས་རྩྭ་སྒྱེཪ་བླུགས་པའི་མངར་ཆ་གྲུའི་ནང་དབོར་བའམ་ཧ་ལྦ་ནའི་སོལ་སྣུམ་འདོན་ཁུལ་དུ་བྱ་བ་སྒྲུབ་དགོས་ཡོད། དེ་ལྟར་མིན་ན་ཀུན་གྱིས་རྒྱལ་ཕམ་དབྱེ་བ་ཆོད་པའི་བར་བསྡུར་དགོས་ཤོད་ངེས་ཡིན། གང་ལྟར་ཁོང་གིས་འགྲན་བསྡུར་དེ་མཇུག་སྒྲིལ་བ་མ་ཟད་སྐྱེ་བོ་སུ་རུང་ལས་ཀར་མ་ཐོན་གོང་མཇུག་སྒྲིལ་ཡོད། 
དུས་ཡུན་གང་མཚམས་ཞིག་ལ་ཀུན་གྱིས་ཁོང་ལ་ཨང་དང་པོ་ཞེས་འབོད། ཕྱི་ལོའི་དཔྱིད་ཀ་ཡང་འགྲན་བསྡུར་ཞིག་ཚོགས། འོན་ཏེ་རྒྱན་ཆེན་པོ་བཙུགས་མེད། ཁོང་གིས་བསྡུར་ཐེངས་དང་པོར་ཞི་ཨན་ཕག་སི་ནས་འབྱོར་བའི་མི་ནག་རིལ་དེའི་ང་རྒྱལ་བཅག་པས་སླ་མོར་རྒྱལ་ཁ་ལོན། དེ་རྗེས་ཐེངས་ཁ་ཤས་བསྡུར་མྱོང་མོད་དེ་ནས་བསྡུར་མེད། གལ་ཏེ་ཁོང་གིས་ཕ་རོལ་པོ་ལས་རྣམ་པར་རྒྱལ་བའི་ཁོ་ཐག་བཅད་ཚེ་སུ་ཞིག་ཡིན་རུང་ཕམ་པར་ནུས། དེ་མིན་འགྲན་རྩེད་ཀྱིས་ཉ་འཛིན་རྒྱུར་སྤྱོད་པའི་ལག་གཡས་པར་གནོད་ཚབས་ཆེ་སྙམ་གྱི་ཡོད། ཁོང་གིས་དེ་སྔ་ལག་གཡོན་མས་སྦྱོང་བརྡར་བྱ་མྱོང་ཡང་ལག་པ་དེས་རྒྱུན་དུ་ངོ་ལོག་ནས་བཀོད་པར་མི་ཉན་སྟབས་རྒད་པོས་ཡིད་རྟོན་མི་བྱེད། 
ཁོང་གི་ཡིད་ལ་དུས་ཚོད་འདིར་ལག་པ་ཉི་མས་སྐེམ་ཐག་ཆོད་ཐུབ། 
མཚན་མོ་གྲང་ངར་རྒྱས་ན་མ་གཏོགས་ད་རྩ་འདར་ལངས་ཀྱི་མ་རེད། ཡང་དོ་ནུབ་གནས་ཚུལ་ག་རེ་ཐོན་གྱི་ཡོད་དམ་སྙམ། 
གནམ་གྲུ་ཞིག་ཁོང་གི་སྤྱི་བོའི་མཐོངས་ནས་འཕུར་ལམ་དེད་བཞིན་རྨའེ་ཨ་རྨི་ཕྱོགས་སུ་འཕུར་སོང༌། ཁོང་གིས་དེའི་གྲིབ་མས་འཕུར་ཉ་ཁྱུ་དང་ཁྱུ་བྱས་ནས་འདྲོགས་པ་རིག
འཕུར་ཉ་མང་པོ་དེ་འདྲ་ཡོད་དུས་འདི་རུ་ཉ་ཇི་ཆིའུ་ཡོད་པའི་རྟགས་ཡིན་ཞེས་བཤད། ཞགས་པ་འཐེན་གྱིན་ཕྱིར་བཤིག་རྒྱག་གིན་ཉ་དེ་ཚུར་འཐེན་ཨེ་ཐུབ་བལྟས། འོན་ཀྱང་ཞགས་པ་སྔར་བཞིན་དམ་དུ་འགྲིལ་བས་ཆུའི་ཟེགས་མ་འཐོར་ཏེ་ཆད་ལ་ཁད་དུ་གྱུར་བས་འཐེན་མི་ཐུབ། 
གྲུ་དལ་བུར་མདུན་དུ་སྐྱོད། ཁོང་གིས་གནམ་གྲུ་དེ་མི་སྣང་བའི་བར་ལྡིར་ནས་བལྟས། 
ཁོང་གི་བློ་ངོར་གནམ་གྲུར་ཞུགས་ན་ཚོར་སྣང་ཡ་མཚན་ཞིག་ཡོད་ངེས། 
དེ་འདྲའི་མཐོ་པོ་ཞིག་ནས་གཤམ་དུ་བལྟ་དུས་རྒྱ་མཚོ་ཇི་ལྟ་བུ་ཡོད་དམ། མཐོ་པོ་དེ་ལྟར་འཕུར་མེད་ཚེ་ཁོ་པ་ཚོས་ཉ་འདི་རིག་ཐུབ་ངེས་ཡིན། ཁོ་བོའི་བསམ་པར་མཐོ་ཚད་དབྱིན་ཁྲེ་ཉིས་བརྒྱའི་སར་དལ་བར་འཕུར་ཏེ་བར་སྣང་ལས་ཉ་འདིར་བལྟས་ན་སྙམ། མཚོ་སྦལ་འཛིན་པའི་གྲུའི་སྟེང་དུ་ཁོ་བོས་གཡོར་ཤིང་རྩེ་མོའི་དཔྱངས་ཟམ་མཐོ་པོ་དེ་འདྲར་བསྡད་རུང་བྱ་དངོས་མི་ཉུང་བ་རིག་ཐུབ། དེ་ནས་ཐུར་དུ་བལྟས་ཚེ་ཉ་ཇི་ཆིའུ་ཡི་ཁ་མདོག་སྔར་ལས་ལྗང་བ་ཡོད་པ་དང་ཁོ་ཚོའི་ལུས་ཐོག་གི་རི་མོ་དང་སྨུག་ཐིག་གསལ་བར་སྣང་ལ་ཁྱུ་བསྡེབས་ནས་རྐྱལ་རྒྱག་པ་རིག་ཐུབ། གནག་ཐིང་ཐིང་གི་ཆུའི་ནང་འཁྱུག་རྩལ་ཤིན་ཏུ་མྱུར་བའི་ཉ་ཡིན་ཕྱིན་ཀུན་གྱི་སྒལ་གཞུང་སྨུག་གུ་ཡིན་དོན་ཅི་རེད། སྤྱིར་ན་རི་མོའམ་ཐིག་སྨུག་གུ་ཡིན་རུང་ཇི་ཆིའུ་ཡི་ཚོས་གཞི་ཆུའི་ནང་ལྗང་གུ་ལོས་ཡིན། 
དེ་ནི་ཁོ་ཚོ་གསེར་སེར་པོ་དང་གཉིས་སུ་མེད་པས་སོ། འོན་ཏེ་ཁོ་ཚོ་བཀྲེས་ལྟོགས་ཀྱིས་མནར་ནས་ཟས་འཚོལ་བའི་དུས་ཉ་མཱ་ལིན་ཡུའི་ཆེན་པོ་ལྟར་ལུས་ཀྱི་གཞོགས་གཉིས་སུ་རི་མོ་སྨུག་གུ་ཐོན་གྱི་ཡོད། རི་མོ་འདི་དག་ཤར་དོན་ནི་ཁོ་ཚོ་ཁྲོས་པས་ཡིན་ནམ་ཡང་ན་འཁྱུག་རྩལ་ཤིན་ཏུ་མྱུར་བས་ཡིན་སྙམ། 
མུན་པ་ཡོངས་སུ་མ་རུབ་གོང་རྒད་པོ་དང་གྲུ་ཆུང་མཚོ་རྩྭ་རྟ་རྔའི་ཚལ་ཆེན་པོ་ཞིག་སྒྲོལ་དགོས་བྱུང༌། མཚོ་ངོས་སུ་རླུང་རླབས་ཆུང་ངུས་སྐྱེ་དངོས་དེ་སྐྱོམ་བཞིན་མཆིས་པ་ནི་མུ་མཐའ་དབེན་པའི་ཆུ་གཏེར་གྱིས་ཅི་ཞིག་དང་ལྷན་དུ་མལ་ཁེབས་སེར་པོའི་འོག་མངོན་འདོད་རྩེ་དགའི་དཔལ་ལ་རོལ་བ་དང་མཚུངས། སྐབས་འདིར། ཉ་ཇི་ཆིའུ་ཞིག་གིས་ཁོང་གི་སྲད་བུར་སོ་བཏབ་སོང༌། 
ཁོང་གིས་དེས་ཆུ་ཁར་ཐོན་མ་ཉིད་བཞུད་ཁའི་ཉི་ཟེར་གྱི་འོད་ཐིག་ལྷག་མའི་ཁྲོད་གསེར་རྡོག་བཞིན་བར་སྣང་དབྱིངས་སུ་ལུས་པོ་གུག་ནས་སྨྱོ་ཧམ་ཆེན་པོས་གཟན་ལ་རྡེག་ཚུལ་ཐོག་མར་རིག
ཁོས་དངངས་འདྲོགས་ཀྱིས་ལན་རེ་རེ་ཆུ་ཁར་ཐོན་འོང་ནས་ཡང་རྩལ་འཁྲབ་སྟོན་བྱེད་པ་ལྟར་སྣང་། རྒད་པོས་ཀྱང་ལུས་དལ་བུར་སྒུལ་གྱིན་སླར་གྲུ་གསེང་དུ་ཙོག་ནས་བསྡད། ལག་གཡས་པ་ལག་ངར་དང་བཅས་པས་ཞགས་པ་སྦོམ་པོ་དེ་དམ་དུ་བཟུང་ནས་ལག་གཡོན་མས་ཇི་ཆིའུ་ཚུར་ལ་འཐེན། སྲད་བུ་ཅུང་ཟད་བསྡུ་ཐུབ་པ་དང་རྐང་པ་གཡོན་གྱིས་རྐང་རྗེན་མར་མནན། སྨུག་ཐིག་ཅན་གྱི་ཉ་མོ་གསེར་འོད་ཆེམ་ཆེམ་འདི་གྲུའི་འཁྲིས་སུ་འཐེན་ནས་རེ་ཟད་ངང་འཕག་མཆོངས་རྒྱག་སྐབས་རྒད་པོས་ལུས་པོ་ཕྱིར་བསྲིངས་ཏེ་གྲུའི་ནང་སྒྲུག་འོང༌། ཁོའི་ཁ་དེ་རྙི་ལ་ཐེབས་ནས་འདར་འཁྲུག་འཁྲུག་བྱེད་ཅིང་ལྕགས་ཀྱུར་སོ་ཡང་ཡང་བཏབ་ལ་བྲེལ། ལེབ་ལ་རིང་བའི་ལུས་དང་མཇུག་མ། མགོ་བོས་གྲུའི་མཐིལ་རྡུང་བཞིན་ཡོད། དེའི་གསེར་འོད་འཕྲོ་བའི་སྤྱི་བོར་ཁོང་གིས་དབྱུག་པས་ཐེངས་གཅིག་བཞུས་མཚམས་འདར་ཙམ་བྱས་རྗེས་སྒུལ་རྒྱུ་མེད་པར་གྱུར་སོང་། 
རྒད་པོས་ཉའི་ཁ་ནས་རྙི་བཏོན། སླར་ཉ་ཧྲ་ཏིང་ཡུའི་ཡི་གཟན་གསེང་དུ་སྦས་ཏེ་མཚོའི་ནང་བསྐྱུར། དེ་ནས་ཁོང་གིས་ལུས་པོ་སྒུལ་བཞིན་སླར་གྲུ་མགོར་ལོག ལག་གཡོན་མ་བཀྲུས་ནས་གུ་ཐུང་ངོས་སུ་ལེགས་པར་ཕྱིས། དེ་མུར་ཁོང་གིས་ཞགས་པ་སྦོམ་པོ་དེ་ལག་གཡས་ནས་གཡོན་དུ་སྤོས། ལག་གཡས་པ་འཁྲུ་བཞིན་རྟ་བདུན་དབང་པོ་མཚོའི་ནང་ནུབ་པར་བལྟ་བ་དང་ཆུའི་ནང་འཕྲེད་དུ་ཟུག་པའི་ཞགས་པ་སྦོམ་པོ་དེར་བལྟས་ནས་བསྡད། 
ཉ་དེ་དེ་སྔ་ཇི་བཞིན་རེད། འགྱུར་བ་ཏོག་ཙམ་ཡང་ཕྱིན་མི་འདུག་ཅེས་སྨྲས། འོན་ཀྱང་ཁོང་གིས་མཚོ་ཆུ་ལག་པར་རྡེག་པའི་ཚུལ་ལ་བལྟ་བའི་ཚེ་གྲུ་མགོར་འགྱུར་བ་མངོན་གསལ་དུ་ཕྱིན་ཡོད་པ་དོ་སྣང་བྱུང༌། 
ཁོ་བོས་སྐྱ་བ་གཉིས་སྣོལ་ནས་གྲུ་ལ་འདོགས་ཚེ་མཚན་མོ་ཉ་དེ་འགོར་དུ་གཏོང་ཐུབ། ཁོས་གཉིད་སྤོང་ན་ངས་ཀྱང་སྤོང་ཐུབ་པ་འདུག་ཅེས་ཁོང་གིས་བརྗོད། 
ཅུང་ཞིག་བསྒུགས་ནས་ཇི་ཆིའུ་འདི་ཁོག་པ་གཤག་རྗེས་ནང་ཁྲོལ་འཕྱུང་ན་ཡག་ཤོས་ཡིན། དེ་ལྟར་ན་ཟུངས་ཁྲག་ཉ་ཤའི་ནང་སིམ་ཐུབ་སྙམ། ཁོ་བོས་ཅུང་ཟད་ཡོལ་མཚམས་ལས་ཆོགསྔོན་ལ་སྐྱ་བ་དཀྲིས་ཏེ་ཆུའི་ནང་འདྲུད་ནས་འགོག་ཤུགས་ཆེ་རུ་གཏོང་བ་དང་ཉ་མོ་ལྷོད་དུ་བབས་ཆུགས་ན་ལེགས། ཉི་མ་ནུབ་དུས་ཉ་མོ་འདྲོགས་སུ་འཇུག་མི་རུང་། ཉ་ཀུན་གྱིས་ངོས་ནས་འཆད་་ཕུལ་ཀྱང་རྩམ་རིབ་མེད་ཤེ ཤེས་བརཔའོ། 
ན་ཉི་ནུབ་མཚམས་འདི་འཁྱོལ་དཀའ་བ་ཞིག་ཡིན་སྙམ། ཁོང་གིས་ལག་ངར་བཏེགས་ནས་སྐམ་དུ་བཅུག་རྗེས་ཞགས་པ་བཟུང་སྟེ་ལྷོད་ཤིག་ཤིག་ངང་རང་ཉིད་མདུན་དུ་ཅི་དགར་འདྲུད་དུ་བཅུག ལུས་པོ་གྲུ་གཤོག་ལ་འབྱར་ནས་གྲུས་ཐེག་པའི་འཐེན་ཤུགས་དང་རང་གི་ཐེག་ཚད་གཉིས་གཅིག་མཐུན་ཡོང་བའམ་ཆེ་ཙམ་ཡོང་བ་བྱས། 
ཁོ་བོས་ག་ལེར་ཇི་འདྲ་བྱ་དགོས་ཤེས་ཡོད། དམའ་མཐར་ཡང་འདིའི་ཐད་དེ་འདྲ་རེད། མ་ཟད་ཁོ་པས་གཟན་ལ་སོ་བཏབ་པ་ནས་བཟུང་ཅི་ཡང་ཟོས་མེད། ལུས་བོངས་ཆེ་བས་བཟའ་བཅའ་མང་པོ་ཞིག་མཁོ། ཁོ་བོས་འཕང་ཉ་ཧྲིལ་པོ་བཟས་ཟིན། ཕྱི་ཉིན་ཇི་ཆིའུ་དེ་ཟོས་རྒྱུ་རེད། ཁོང་གིས་དེར་"གསེར་ཉ་"ཟེར། ཡང་ན་ཁོ་བོས་དེའི་ཁོག་པ་གཤག་སྐབས་ཅུང་ཟད་ཟོས་དགོས། 
དེ་འཕང་ཉ་དེ་ལས་ཞིམ་པ་མེད་རུང་ལས་བྱ་བ་ཀུན་སྒྲུབ་སླ་བ་མ་ཡིན་སྙམ། 
ཁྱོད་ཇི་འདྲ་འདུགཉ་མོ། ཁོ་བོ་གནས་བཟོད་བདེ་པོ་ཡིན། ལག་གཡོན་མ་དྲག་ཟིན། ཁོ་བོར་ཉིན་མཚན་གཅིག་རིང་འདང་བའི་བཟའ་བཅའ་ཡོད། གྲུ་འདི་འདྲུད་ཅིག ཉ་མོ་ཞེས་ཁོང་གིས་བཤད། 
དོན་དུ་ཁོང་གནས་བཟོད་བདེ་པོ་མེད། ཞགས་པས་སྒལ་པ་བཅིངས་བའི་ན་ཟུག་ཧ་ལམ་བཟོད་ཐབས་བྲལ་བར་གྱུར་ནས་ཁོང་དོགས་མི་བདེ་བའི་གོ་མེད་ཚོར་མེད་ཀྱི་གནས་སུ་ལྷུང་། ཁོང་གི་སེམས་སུ་འདི་ལས་ལོད་པའི་བྱ་བ་ཡང་ཁོ་བོར་འཕྲད་མྱོང༌། ཁོ་བོའི་ལག་པ་གཅིག་ཅུང་ཟད་ལས་རྨས་མེད། ཅིག་ཤོས་ཀྱི་རྩ་འདར་མཚམས་ཆད། བགྲོད་བྱེད་རྐང་པ་ཟུང་གོ་ཆོད་ཐག་ཆོད་ཡོད། 
མ་ཟད། ད་ཆ་ཟས་རིགས་ཐད་ཁོ་བོ་དེ་ལས་མཐུན་རྐྱེན་འཛོམས་པ་ཡོད་སྙམ། 
མཚམས་འདིར་མུན་པ་རུབ་བྱུང༌། སྟོན་ཟླ་དགུ་པར་ཉི་མ་ནུབ་མ་ཐག་མུན་པ་དེ་འཕྲལ་རུབ་ཀྱི་ཡོད། ཁོང་གིས་གྲུ་མགོའི་པང་ལེབ་ཟད་ཏོར་རྒྱབ་བསྙེས་ནས་ངལ་ལྷོད་ལྷོད་ཅིག་གསོས། 
ཤར་སྔ་བའི་རྒྱུ་སྐར་གྱི་ཚོགས་ཐོན་བྱུང༌། ཁོང་གིས་རྔོན་པའི་སྐར་ཁྱིམ་གཡོན་འདབས་ཀྱི་རྒྱུ་སྐར་དེའི་མིང་ཅི་ཡིན་མི་ཤེས་མོད་དེ་རིག་པ་དང་སྐར་གྲལ་འགྲིག་ཉེར་ཡོད་པ་ཚོར་ལ་ཐག་རིང་བའི་གྲོགས་པོ་འདི་དག་གིས་ཁོང་ལ་འདུག་རོགས་བྱ་རྒྱུ་རེད། 
ཉ་མོ་འདི་ཡང་ངའི་གྲོགས་པོ་ཡིན། ཉ་འདི་འདྲ་སྔར་མཐོང་མ་མྱོང་ལ་ཐོས་ཀྱང་མ་མྱོང་། ཡིན་ནའང་ཁོ་བོས་དེ་གསོད་དགོས། ངེད་ཅག་གིས་རྒྱུ་སྐར་དེ་ཚོ་གསོད་མི་དགོས་པས་ཁོ་བོ་ཧ་ཅང་དགའ་པོ་འདུག་ཅེས་ཁོང་གིས་ཆིག་ལབ་བརྒྱབ། 
བསམ་བཀོད་གྱིས་དང་། གལ་ཏེ་མིས་ཉིན་རེ་བཞིན་ཟླ་བའི་དབང་པོར་འཚེ་ནས་གསོད་དགོས་ན་དེ་ནི་ཇི་འདྲའི་ལས་ངན་ཞིག་མ་ཡིན་ནམ། 
ཟླ་བས་བྲོས་པར་ངེས། ཡང་བསམ་བཀོད་བྱེད་དང་། གལ་ཏེ་མིས་ཉིན་ལྟར་ཉི་མའི་དཀྱོལ་འཁོར་ལ་འཚེ་དགོས་ན་ཇི་ལྟར་གྱུར་རམ། ངེད་ཅག་བཙས་པ་ནས་བཟུང་ལམ་འགྲོ་རྒྱུག་པ་ནི་སྟབས་ལེགས་སྙམ། དེས་ན་ཁོང་གིས་བཀྲེས་ལྟོགས་ཀྱིས་མནར་བའི་ཉ་ཆེན་པོ་འདིའི་ཆེད་དུ་སེམས་སྡུག་སྐྱེས། འོན་ཏེ་དེ་གསོད་རྒྱུའི་ཆོད་སེམས་ལ་གཡོ་འགུལ་ཡེ་ནས་ཐེབས་མེད། སྐྱེ་བོ་དུ་མས་ཁོ་པ་རྒྱགས་ཚད་ཟོས་རྒྱུ་ཡོང་བ་འདུག་སྙམ། ཁོང་ཚོས་དེ་ཟོས་པའི་ཐོབ་ཐང་ཡོད་དམ། མེད། ཐོབ་ཐང་ལོས་མེད། ཁོའི་སྟངས་སྟབས་ཉམས་འགྱུར་དང་གཙིགས་སུ་འཛིན་པའི་ལ་རྒྱའི་མདུན་དུ་སྐྱེ་བོ་ཇི་ལྟ་བུ་ཞིག་ལའང་དེ་ཟོས་པའི་ཐོབ་ཐང་མེད་དོ། ཁོ་བོས་དོན་འདི་རིགས་མི་རྟོགས་མོད་ཟླ་བ་དང་ཉི་མ། རྒྱུ་སྐར་གསོད་མི་དགོས་པ་ནི་ངོ་མ་བཟང༌། མཚོ་ཐོག་ཏུ་འཚོ་བར་རོལ་བཞིན་ངེད་ཅག་གི་སྤུན་གྲོགས་གསོད་དགོས་ཐུག་པ་དེ་གས་བཟོད་དཀའ་བ་ཡིན། ད་ནི་ཁོ་བོས་ཆུའི་ནང་འདྲུད་ཡོང་བའི་གེགས་དངོས་དེར་བསམ་མནོ་གཏོང་རན། དངོས་པོ་དེས་ཉེན་ཁ་བཟོ་ལ་རྔོ་ཡང་ཐོགས། གལ་ཏེ་ཉ་མོས་ཤེད་ཀྱིས་འཐེན་ཚེ་འགོག་ཤུགས་བཟོ་བའི་སྐྱ་བ་ཟུང་རང་སར་འཁོད་དེ་གྲུ་སྔར་ལྟར་ཡང་དུ་གཏོང་མི་ཐུབ་ལ་ཉ་དེས་ཁོ་བོའི་ཞགས་པ་རིང་པོ་ཞིག་འདྲུད་ཕྱིན་ནས་མཐར་བྲོས་འགྲོ་ངེས་ཡིན། གྲུ་ཡང་དུ་གཏོང་རྒྱུ་དེས་ཕྱོགས་གཉིས་ཀའི་མནར་སྡུག་མྱོང་ཡུན་རིང་དུ་བསྲིངས་མོད་འདིས་ནི་ཁོ་བོ་བདེ་འཇགས་ལྡན་པར་གྱུར། གང་ལགས་ཤེ་ན་ཉ་འདི་འཁྱུག་རྩལ་ཤིན་ཏ་མྱུར་བས་ཁོ་པས་ད་བར་འཇོན་ཐང་འདི་བཏོན་མེད། དོན་ཇི་ལྟ་བུ་ཐོན་རུང་ཁོ་བོས་ཇི་ཆིའུ་འདིའི་ཁོག་པ་གཤག་ནས་རུལ་སྐྱོན་མི་འཕོག་པ་དང་ཅུང་ཟད་ཟོས་ནས་ལུས་ཤུགས་རྒྱས་ཐབས་བྱེད་དགོས་སྙམ། ད་ནི་ཁོ་བོས་ཆུ་ཚོད་གཅིག་ངལ་གསོས་ཏེ་ཉ་ལྷོད་ལ་བབས་པའི་བར་སྒུག་རྗེས་གྲུ་གསེང་དུ་ལོག་ནས་ལས་འདི་ལ་ལག་པ་འཆང་བ་དང་ལྷན་དུ་བློ་ཇུས་འདིང་ན་ལེགས། དེའི་ཡུན་ཁོ་པས་བྱ་སྤྱོད་ཅི་ཞིག་སྤེལ་བ་དང་འགྱུར་བ་ཅི་བྱུང་བརྟག་པར་བྱའོ། སྐྱ་བ་ཟུང་དེ་གར་བཏགས་པ་ནི་ཇུས་བཟང་པོ་ཞིག་རེད། ད་ནི་བདེ་འཇགས་ལ་གཟབ་དགོས་པའི་དུས་ཡིན། ཉ་འདི་སྔར་བཞིན་གྱོང་པོ་འདུགརྙི་དེ་ཁོ་པའི་མཆུ་ཟུར་དུ་ཟུག་ཡོད་མོད་ཁོས་ཁ་དམ་དུ་ཟུམ་པ་ཁོ་བོས་མཐོང་བྱུང༌། ལྕགས་ཀྱུའི་མནར་སྡུག་ལས་ཀྱང་བཀྲེས་ལྟོགས་དང་ཁོས་ཆ་རྒྱུས་མེད་པའི་དགྲ་ཡའི་ཁ་གཏད་གཅོག་རྒྱུ་དེ་དཀའ་ཚེགས་ཤིན་ཏུ་ཆེ། ངལ་གསོས་ཤིགརྒད་པོ། ཁོ་པ་ཁོ་ཡི་ལས་ལ་གཞོལ་དུ་ཆུགས། ཁྱོད་ཀྱི་བྱ་བ་སྐབས་སུ་བབས་ན་བཤད་ཆོག་སྙམ། 
ཁོང་གིས་རང་ཉིད་ཆུ་ཚོད་གཉིས་ངལ་གསོས་སོང་སྙམ། བསིལ་ཟེར་དབང་པོ་ཤར་བ་ཧ་ཅང་འཕྱི་བས་ཁོང་གིས་དུས་ཚོད་དཔོག ཐབས་བྲལ། དོན་དུ་ཁོང་གིས་ངང་སྒུག་ཅུང་ཞིག་བགྱི་བ་ལས་ངལ་དུབ་ཡག་པོ་གསོ་ཐུབ་མེད། 
ཕྲག་པས་སྔར་བཞིན་ཉའི་འཐེན་ཤུགས་གཅོག་པའི་ལས་འགན་གྲུ་ཆུང་གིས་འཁྱེར་དུ་འཇུག་གི་ཡོད། ཁོང་གི་ཡིད་ལ་ཅི་སྟེ་ཞགས་པ་འདོགས་ཐུབ་ན་བྱ་བ་སྒྲུབ་སླ་མོ་ཇི་འདྲ་མ་ཡིན་ནམ། འོན་ཏེ་ཉས་འཕྲེད་དུ་ཅུང་ཟད་འཐེན་ན་ཞགས་པ་ཆད་ཉེན་ཡོད། ཁོ་བོས་ཡིན་གཅིག་སོ་སོའི་ལུས་པོར་བརྟེན་ནས་ཞགས་པའི་འཐེན་ཤུགས་བཅག་ཐོག་ཞགས་པ་རིང་དུ་གཏོང་ཆོག་བྱེད་དགོས་སྙམ། 
ཁོང་གིས་ལྦ་ཡེ་རྒད་པོ། ཁྱོད་ད་དུང་གཉིད་ཉལ་མེད་པཱ། ཉིན་ཕྱེད་དང་ནུབ་གཅིག་ཡུན་སྡུག་རུས་བྱས་ནས་ད་ཆ་ཉིན་མོ་གཅིག་འདས་ཟིན་རུང་ད་བར་གཉིད་ཉལ་མེད། ཐབས་ཤིག་བཙལ་ནས་ཉ་ལྷོད་ལ་བབས་རིང་ཅུང་ཞིག་ཉོལ་དང་། ཁྱོད་ལ་གཉིད་མེད་ན་རིག་པ་འཆོལ་གྱི་རེད་ཅེས་བརྗོད་པར་ཐལ། 
ཁོ་བོའི་རིག་པ་དྭངས་མོ་ཡིན། དྭངས་སང་སང་ཡིན་ད། སྐར་མ་ཇི་བཞིན་དྭངས། དེ་ཚོ་ནི་ཁོ་བོའི་སྤུན་གྲོགས་ཡིན། འོན་ཀྱང་ཁོ་བོས་གཉིད་ཉོལ་དགོས། དེ་ཚོས་གཉིད་ཉལ་བས་མ་ཟད་ཉི་ཟླས་ཀྱང་གཉིད་ཉལ་ཞིང་མཚོ་རླབས་དྲག་པོ་མི་སྣང་བའི་ཉིན་མོར་རྒྱ་མཚོས་ཀྱང་གཉིད་ལ་ཞུགས་ཀྱི་ཡོད་སྙམ། 
གཉིད་ཉོལ་རྒྱུ་བརྗེད་མི་རུང་། རང་ཉིད་བཙན་གྱིས་གཉིད་ཁུག་པ་བྱ་དགོས། ཞགས་པ་དེར་སྟབས་བདེ་ལ་བློས་འཁེལ་བའི་ཇུས་ཤིག་འཚལ་ནས་བཀོད་སྒྲིག་བྱོས། ད་གྲུ་གསེང་དུ་ལོག་ནས་ཉ་ཇི་ཆིའུ་དེ་གཙང་མ་བཟོས་ཤོག
ཁྱོད་ཀྱིས་ངེས་པར་དུ་གཉིད་ལ་ཞུགས་ཚེ་སྐྱ་བ་བསྡམས་ནས་ཆུའི་ནང་འདྲུད་ན་ཉེན་ཁ་ཆེན་པོ་ཡོད་པ་རེད་ད་སྙམ། ཁོ་བོས་གཉིད་འདོར་ནའང་ཆོག འོན་ཀྱང་འདི་ལྟར་བྱས་ན་ཉེན་ཁ་ཤིན་ཏུ་ཆེའོ་ཞེས་རང་ལ་སྨྲས། ཁོང་གིས་ལག་ཟུང་དང་པུས་མོ་བཙུགས་ནས་གྲུ་གསེང་དུ་ལོག་དུས་གཟབ་ནན་ངང་ཉ་དེ་མ་འདྲོགས་པ་བྱས། ཁོ་པ་ད་ཆ་གཉིད་མ་དྭངས་སུ་ཡོད་ཀྱི་རེད། འོན་ཀྱང་ཁོ་བོས་ཉ་དེ་ངལ་གསོ་རུ་འཇུག་འདོད་མེད། ཁོས་མ་འཆི་བར་དུ་འདྲུད་དུ་འཇུག་ཁོ་ཐག་ཡིན་སྙམ། 
གྲུ་གསེང་དུ་བསྡད་དེ་ཁོང་གིས་ཁ་ཕྱིར་གཅུས་ནས་ལག་གཡོན་མས་ཕྲག་པར་བཀྱིག་པའི་ཞགས་པ་དམ་དུ་བཟུང༌། ལག་གཡས་ཀྱིས་གྲི་ཤུབས་ནས་གྲི་བཏོན། སྐབས་འདིར་རྒྱུ་སྐར་གྱི་འོད་ཤིན་ཏུ་འཚེར་བས་ཉ་ཇི་ཆིའུ་དེ་ཁོང་གིས་གསལ་བར་རིག་ཐུབ། གྲི་དངོ་དེའི་སྤྱི་བོར་བསྣུན་ཏེ་གྲུ་གསེང་གི་གཤམ་ནས་འཐེན། རྐང་པ་ཡ་གཅིག་ཉའི་ལུས་ཐོག་ཏུ་བརྫིས་ཏེ་བཤང་སྒོ་ནས་གྱེན་དུ་ཤུ་སྒྲ་དང་བཅས་མ་མགལ་མཚམས་བར་གྲི་བསྣུན་ཐེངས་གཅིག་ལ་གཤགས། དེ་ནས་གྲི་བསྐྱུར་ནས་ལག་གཡས་པས་ནང་ཁྲོལ་གཙང་མ་འཕྱུང་རྗེས་རྣ་གཤོག་ཀྱང་འཐེན་ནས་བཤུས། ལག་ནང་གི་ཉའི་ཕོ་བ་ལྗིད་ཏིག་ཏིག་དང་འཇམ་མེར་མེར་ཡོད་པ་ཚོར་ནས་ཁོག་པ་ཕྱེ་བས་འཕུར་ཉའི་ཉ་ཕྲུག་གཉིས་ཡོད་པ་མཐོང་། དེ་དག་ད་དུང་སོས་པ་ལྡེམ་ཤུགས་དང་ལྡན་པས་ཁོང་གིས་གྲལ་སྒྲིག་ནས་བཞག་སྟེ་ནང་ཁྲོལ་དང་རྣ་གཤོག་ཆུའི་ནང་དུ་འཕངས། དེ་དག་བྱིང་བའི་ཚེ་ཆུའི་ནང་འདྲེ་མེའི་འོད་མདངས་འཐེན་བྱུང་། 
ཇི་ཆིའུ་ནི་འཁྱག་གོང་ཡིན། སྐབས་འདིར་སྐར་འོད་ཀློང་ནད་པ་མཛེ་ཅན་ཞིག་ལྟར་ཐལ་མདོག་ཏུ་གྱུར། རྒད་པོས་རྐང་པ་གཡས་པས་ཉ་མགོ་མནན་ནས་ཉ་ལྤགས་གཞོགས་གཅིག་བཤུས། དེ་ནས་ཉ་ཨ་ལོག་བརྒྱབ་སྟེ་གཞོགས་ཅིག་ཤོས་ཀྱི་ལྤགས་པ་བཤུས། ངོས་གཉིས་ཀའི་ཉ་ཤ་མགོ་ནས་མཇུག་བར་གཏུབས་སོང་། 
ཁོང་གིས་ཉ་རུས་ཁུ་སིམ་པོས་གྲུའི་ཕྱི་རུ་བསྐྱུར་ནས་དེས་ཆུ་ནང་དུ་འཁོར་མིན་ལ་ཞིབ་ལྟ་བྱས། འོན་ཏེ་དེ་དལ་བུར་བྱིང་བའི་སྐབས་ཀྱི་འདྲེ་མེའི་འོད་ལས་རིག་མེད། དེ་མུར་ཁ་ཚུར་འཁོར་ནས་འཕུར་ཉ་ཟུང་ཉ་ཤ་གཉིས་པོ་དེའི་གསེང་དུ་བཅུག གྲི་ཤུབས་ནང་གྲི་བཅུག་ནས་གོག་འདྲུད་རྒྱག་བཞིན་གྲུ་མགོར་ལོག
ཞགས་པའི་འཐེན་ཤེད་ཀྱིས་ཁོང་གི་སྐེད་པ་གུག་ཅིང་ལག་གཡས་པར་ཉ་ཤ་ཐོགས་ནས་ཡོད། 
གྲུ་མགོར་འབྱོར་རྗེས་ཁོང་གིས་ཉ་ཤ་ལེབ་གཉིས་གྲུ་གཅལ་སྟེང་དུ་བཀྲམས། འཁྲིས་སུ་འཕུར་ཉ་བཞག དེ་ནས་ཕྲག་པར་བཏགས་པའི་ཞགས་པ་ཟུར་ཞིག་ཏུ་སྤོས་ཏེ་ལག་གཡོན་མས་བཟུང་། རང་ཉིད་གྲུ་གཤོག་ངོས་བསྙེས་ཏེ་འཕུར་ཉ་ཆུའི་ནང་འཁྲུ་ཙམ་བྱེད་ཞོར་ཆབ་རྒྱུན་གྱིས་ལག་པར་རྡེག་པའི་མྱུར་ཚད་ལ་དོ་སྣང་བྱས། ཉ་ལྤགས་བཤུས་རྐྱེན་ཁོང་གི་ལག་པ་ལས་འདྲེ་མེའི་འོད་སྔོན་མོ་འགྱེད། ཆུ་རྒྱུན་གྱིས་ལག་པར་ཇི་ལྟར་རྡེག་པར་བལྟ་ཞིབ་བྱས་པས་ཆུ་ཤུགས་ཆག་པ་ཚོར། ཁོང་གིས་ལག་པའི་ཟུར་གྲུ་ཆུང་གི་པང་ལེབ་ཐོག་ཏུ་ཕྱིས་སྐབས་ཉ་སྣུམ་ཐ་ཐོར་དལ་བུར་གཡེང་བཞིན་གྲུའི་གསེང་དུ་བཞུར་སོང་། 
རྒད་པོས་ཉ་དེ་རིམ་བཞིན་ཐང་ཆད་པ་མིན་ན་ངལ་གསོ་བཞིན་ཡོད་པ་རེད། ད་ཁོ་བོས་ཇི་ཆིའུ་འདི་ཡོངས་རྫོགས་ཟོས་ཏེ་ངལ་ཞིག་གསོས། གཉིད་ཏོག་ཙམ་ཉོལ་དགོས་ཞེས་བཤད། 
རྒྱུ་སྐར་གྱི་འདབས་སུ། གྲང་ངར་ཇེ་ཆེར་རྒྱས་པའི་མཚན་མོའི་སྨག་རུམ་ཀློང་། ཁོང་གིས་ཉ་ཤ་ལེབ་གཅིག་ལས་ཕྱེད་ཙམ་བཟས་པ་དང་ནང་ཁྲོལ་འཕྱུང་ནས་སྤྱི་བོ་གཏུབས་ཟིན་པའི་འཕུར་ཉ་ཞིག་ཟོས་ཟིན། ཁོང་གིས་ཇི་ཆིའུ་བཙོས་ནས་ཟོས་ཚེ་བྲོ་བ་ཆེན་པོ་གང་འདྲས། རྗེན་པ་ངོ་མ་མིད་པར་མི་འགྲོ། 
རྗེས་སུ་ཚྭ་དང་ཚ་ལུ་མ་སྐྱུར་མོ་འཁྱེར་མེད་ན་ཁོ་བོས་གྲུར་མི་ཞུགས་ཁོ་ཐག་ཡིན་ཞེས་བཤད། 
གལ་ཏེ་ཁོ་བོ་གླེན་པ་མིན་ན་མཚོ་ཆུ་གཅུས་ནས་གྲུ་མགོར་བཞག་ཚེ་སྐེམ་རྗེས་ཚྭ་ཡོད་ཡོད་པ་རེད། འོན་ཀྱང་ཇི་ཆིའུ་དེ་ཁོ་བོས་ཉི་མ་ནུབ་མཚམས་སུ་བཟུང་ཐུབ་ཙམ་བྱུང་བས་གྲ་སྒྲིག་འཐུས་ཚང་བྱུང་མེད། འོན་ཏེ་ཁོ་བོས་དེ་ཆ་ཚང་ཞིབ་མོར་བཟས་ནས་མིད་ཀྱང་ཞེ་མེར་ལངས་ཏེ་སྐྱུག་མ་བྱུང་སྙམ། 
ཤར་ཕྱོགས་ཀྱི་མཁའ་མཐར་ཆུ་འཛིན་ཇེ་མང་ཇེ་སྟུག་འཁོར་བས་ཁོང་གིས་ངོ་ཆོད་པའི་རྒྱུ་སྐར་རེ་རེ་བཞིན་མི་སྣང་བར་གྱུར། ད་ནི་ཁོང་མཚམས་སྤྲིན་གྱི་གྲོག་རོང་ཆེན་པོ་ཞིག་ཏུ་སླེབས་པ་དང་གཉིས་སུ་མེད། རླུང་བུ་འཇགས་ཟིན། 
ཉིན་གསུམ་བཞི་ཙམ་ནང་གནམ་གཤིས་ལོད་པར་གྱུར་ངེས། འོན་ཏེ་དོ་ནུབ་དང་ཕྱི་ཉིན་སེམས་ཁྲལ་བྱེད་དགོས་མེད། ད་བཀོད་སྒྲིག་ཅིག་གྱིས། རྒད་པོ། ཉ་འདི་ཁུ་སིམ་པོར་སྡོད་པའི་སྐབས་དང་བསྟུན་ནས་ཡུད་ཙམ་ཉོལ་དང་ཞེས་སྨྲས་ཏེ་ལག་གཡས་པས་ཞགས་པ་དམ་དུ་འཛིན་ནས་བརླ་ཤར་བཀན། 
ལུས་ཀྱི་ལྗིད་ཡོད་ཚད་གྲུ་མགོའི་ཤིང་ལེབ་ཐོག་བསྣན། དེ་ནས་ཁོང་གིས་ཕྲག་པར་བཀྱིག་པའི་ཞགས་པ་དེ་ཟུར་ཞིག་ཏུ་སྤོས་ནས་ལག་གཡོན་མས་བཟུང་སྟེ་བསྡད། ཡིད་ལ་ཞགས་པ་དམ་དུ་སྒྲིལ་ཐུབ་ཕྱིན་ཁོ་བོའི་ལག་པས་དེ་འཛིན་ཐུབ། གལ་ཏེ་གཉིད་ལ་ཡུར་ནས་ཞགས་པ་ལྷོད་དེ་ཕྱི་རུ་ཤོར་ཚེ་ཁོ་བོའི་ལག་གཡོན་མས་གཉིད་ལས་སད་ངེས། འདི་ལྟར་གཡས་ལག་ངལ་ཞིང་དུབ་པར་གྱུར་མོད་དེས་ནི་སྡུག་ཐེག་རྒྱུར་གོམས་ཡོད། ཅི་སྟེ་ཁོ་བོ་སྐར་མ་ཉི་ཤུའམ་ཆུ་ཚོད་ཕྱེད་ཀ་གཉིད་ཁུག་ཀྱང་ལེགས་སྙམ། ཁོང་གིས་ལུས་པོ་མདུན་དུ་སྒུར་བའི་གསེང་དུ་ཞགས་པ་བཙིར་ནས་ལག་གཡས་ལུས་པོའི་ལྗིད་ཀྱིས་མནན་ཏེ་གཉིད་ལ་ཡུར་སོང༌། རྨི་ལམ་དུ་སེང་གེ་མེད་པར་མཚོ་ཕག་ཁྱུ་ཞིག་རྨིས། དེ་ཚོ་དབྱིན་ལེ་བརྒྱད་ནས་བཅུའི་སར་ཁྱབ་ཡོད། ད་ནི་ཆགས་ལྡན་དུས་སུ་གཏུགས་པས་དེ་ཚོས་གནམ་མཆོངས་མཐོན་པོ་རྒྱག་པ་དང་དེ་མུར་གྱེན་དུ་མཆོངས་སྐབས་ལྷུན་གྱིས་གྲུབ་པའི་ཆུ་འོབས་ནང་མར་ལྷུང་བཞིན་འདུགདེ་རྗེས་ཁོང་གྲོང་ཚོའི་ནང་ཡོད་པ་དང་རང་ཉིད་ཀྱི་མལ་སར་འཁོད་དེ་བྱང་རླུང་ལྡང་བས་ཧ་ཅང་འཁྱག་པ། མགོ་བོ་འཇོག་ས་སྔས་མ་ཡིན་པར་ཕྲག་པ་གཡས་པའི་ཐོག་བཞག་སྟབས་རེངས་པོར་གྱུར་ཡོད། དེ་རྗེས་རིང་དུ་བསྲིངས་བའི་མཚོ་མཐའི་བྱེ་ཐང་སེར་པོ་རྨིས། ཐོག་མར་ཐོན་འོང་བའི་སེང་གེ་དེ་ས་སྲོད་དུས་དེ་རུ་འབྱོར་བ་དང་རིམ་བཞིན་རི་དྭགས་རྒྱལ་པོ་གཞན་དག་ཀྱང་སླེབས་སོང༌། 
དེས་ན་ཁོང་གིས་ཨོག་མ་གྲུ་མགོའི་ཤིང་ལེབ་ཐོག་བཞག་ནས་གྲུ་ཁ་དེ་རུ་བཀག
མཚན་ལྷགས་མཚོ་ངོས་སུ་ལྡང་བྱུང༌། ཁོང་གིས་སེང་གེ་དེ་ལས་མང་བ་ཞིག་ཡོང་མིན་སྒུག་གྱིན་ཡིད་སེམས་སྤྲོ་དགས་མྱོས་པར་གྱུར། བསིལ་ཟེར་དབང་པོ་ཤར་ནས་ཡུན་རིང་ཕྱིན་སོང༌། འོན་ཏེ་ཁོང་གཏི་མུག་གཉིད་ལ་ཡུར་ཡོད། 
ཉ་མོས་གྲུ་བརྟན་པོར་འཐེན་ནས་སྤྲིན་ཚོམ་གྱི་གྲོག་རོང་ནང་དུ་ཞུགས། ཁོང་གི་སྦར་མོ་གཡས་གློ་བུར་དུ་རང་ཉིད་ཀྱི་ངོ་གདོང་ལ་བསྣུན་བྱུང༌། ཞགས་པ་ཚ་བེར་བེར་ངང་ཁོང་གི་ལག་གཡས་པའི་ནང་ནས་ཤོར་འགྲོ་སྐབས་ཁོང་ཧཪ་སད་བརྒྱབ་བྱུང་། ལག་གཡོན་པ་ཚོར་བ་མེད་པར་གྱུར་བས་ཁོང་གིས་ལག་གཡས་པས་ཞགས་པ་དམ་པར་བཟུང་མོད་ཤར་རེར་ཕྱི་རུ་ཤོར། ཁོང་གི་ལག་གཡོན་མས་གཞི་ནས་ཞགས་པ་བཟུང་ཐུབ་པར་གྱུར་བས་ལུས་པོ་དགྱེ་བཞིན་ཞགས་པ་ལྟག་རྒྱབ་ཏུ་འཐེན། ད་ནི་ཞགས་པ་ཚ་བེར་བེར་ཁོང་གི་སྒལ་པ་དང་ལག་གཡོན་མར་དཀྲིས་པས་གཡོན་ལག་གིས་འཐེན་ཤེད་ཆེན་པོ་བཟོད་དགོས་སྟབས་ན་ཟུག་དྲག་པོ་འབྱིན། ཁོང་གིས་ཁ་ཕྱིར་འཁོར་ནས་ཞགས་པའི་ཕོན་པོ་དེར་བལྟ་དུས་དེ་ནས་ཞགས་པ་ཤུར་རེར་ཤོར་པ་མཐོང་། མཚམས་འདིར་ཉ་མོས་མཆོངས་བྱུང་། མཚོ་ཁ་ཆེན་པོ་ཞིག་གཤགས་རྗེས་ལྗིད་ཀྱིས་ནོན་བཞིན་མར་ལྷུང་སོང་། དེ་རྗེས་ཡང་ནས་ཡང་དུ་མཆོངས་ལྡིང་བྱེད། གྲུ་བགྲོད་པ་མྱུར་ན་ཡང་ཞགས་པ་སྔར་ལྟར་འཕུར་བ་བཞིན་ཤོར། རྒད་པོས་དེ་ཆད་ལ་ཁད་དུ་ཤེད་ཀྱིས་ཡང་ཡང་འཐེན། འཐེན་དྲགས་ནས་གྲུ་མགོར་ཐུག་ཅིང་ངོ་གདོང་ཇི་ཆིའུ་ཡི་ལུས་ལས་གཏུབས་པའི་ཉ་ཤ་ལེབ་མོ་དེར་འབྱར་ཡོད། ཁོང་སྒུལ་ཙམ་ཡང་བྱེད་མི་ཐུབ། ཡིད་ལ་ངེད་ཅག་གིས་སྒུག་གྱིན་པའི་གནས་ཚུལ་ཐོན་བྱུང༌། 
ད་ཁོ་པའི་ཁ་གཏད་གཅོག་དགོས། ཞགས་པ་འདྲུད་པའི་རིན་སྐྱིན་འཇལ་དུ་འཇུག་ཅིགའདི་ཡི་རིན་སྐྱིན་འཇལ་དུ་ཆུགས་སྙམ། 
ཁོང་གིས་མཚོ་ཁ་གཤགས་པ་དང་ཉ་མར་ལྷུང་སྐབས་ཆུའི་ཟེགས་མ་འཐོར་བའི་སྒྲ་དྲག་པོ་ཐོས་པ་ལས་ཉས་མཆོངས་ལྡིང་བྱེད་པ་རིག་མི་ཐུབ། 
ཞགས་པ་ཧུར་སྒྲ་དང་བཅས་ཕྱིར་ཤོར་དུས་ཁོང་གི་ལག་པ་བསྣུར་བས་ན་ཟུག་བསྲན་དཀའ། དོན་འདི་སྔ་ཕྱི་མ་གཏོགས་ལྷགས་པ་ཁོང་གིས་ཀྱང་རྟོགས་པས་ན་ཞགས་པ་ཤ་ཀྲད་འཁོར་སར་བཀྱིག་ནས་སྦར་མཐིལ་ལམ་མཛུབ་མོར་མི་རེག་ཅི་ཐུབ་བྱས་སོ། བུ་དེ་འདི་རུ་ཡོད་ན་ཁོས་ཆུས་ཞགས་པའི་ཕོན་པོ་རློན་པ་བཟོ་ངེས་ཡིན་སྙམ། རེད། བུ་དེ་འདི་རུ་ཡོད་ན། བུ་དེ་འདི་རུ་ཡོད་ན། 
ཞགས་པ་ཕྱི་རུ་ཤོར་བཞིན་ཤོར་གྱིན་ཤོར་གྱིན་ཅུང་འགོར་དུ་སོང་། ད་ནི་ཁོང་གིས་ཉ་དེས་དབྱིན་ཚུན་རེ་རེ་འདྲུད་པར་ཡང་རིན་སྐྱིན་འཇལ་དུ་འཇུག་གི་ཡོད། ད་ལྟ་མགོ་བོ་གྲུ་པང་ངོས་ལས་ཡར་དགྱེ་སྟེ་ཁོང་གི་ངོ་གདོང་འོག་མནན་ནས་འདུར་ཟིན་པའི་ཉ་ཤ་ལེབ་མོ་དེ་དང་བྲལ། དེ་རྗེས་པུས་མོ་བཙུགས་ཏེ་དལ་བུར་ཡར་ལངས། ཞགས་པ་གློད་མུར་ཡིན་རུང་འགོར་དུ་འགོར་དུ་ཕྱིན་ཡོད། ཁོང་གིས་རྐང་པས་རེག་ཀྱང་མཐོང་སྣང་དུ་མ་མཆིས་པའི་ཞགས་པའི་ཕོན་པོ་ཡོད་སར་ལུས་པོ་དལ་བུར་ཉེ་བར་བཅར། ད་དུང་ཞགས་པ་ཧ་ཅང་རིང་པོ་ཡོད། ད་ནི་ཉ་འདིས་བརྡར་ཤུགས་ཤིན་ཏུ་ཆེ་བའི་ཞངཞགས་པ་གསར་པ་ཆུའི་ནང་མ་འདྲུད་ཐབས་མེད་ཡིན། ཁོང་གི་བློ་ངོར་ལོས་ཡིན། ད་བར་ཉ་འདིས་ཉུང་མཐར་ཡང་ཐེངས་བཅུ་གཉིས་ཙམ་མཆོངས་ཟིན། སྒལ་ཟུར་གྱི་ལྒང་ཕུག་དབུགས་ཀྱིས་ཁེངས་པས་མཚོའི་གཏིང་དུ་བྱིང་ནས་དེ་རུ་འཆི་སྟེ་ཁོ་བོས་སྒྲུག་ཐབས་བྲལ་བ་བཟོ་མི་ཐུབ། ཁོས་ཧོབ་མཆོངས་འདི་ལྟར་རྒྱག་དོན་ཅི་ཡིན། བཀྲེས་ལྟོགས་ཀྱིས་མནར་བ་ཡིན་གྱི་རེད། ཡང་ན་མཚན་མོ་ཅི་ཞིག་གིས་འདྲོགས་སོང་། ཡང་ན་ཁོ་པར་འཇིགས་སྣང་བྱུང་བ་ཡིན། འོན་ཀྱང་ཁོ་ནི་དེ་ལྟར་ལྷིང་ལ་སྟོབས་དང་ལྡན་པའི་ཉ་ཞིག་རེད། དཔའ་ངར་ཞུམ་པ་མེད་པ་དང་སེམས་ཤུགས་ཆེན་པོ་ཡོད་པ་འདྲ། འདི་ནི་ངོ་མཚར་ཆེ་བྱུང་ཨང་སྙམ། 
ཁྱོད་ཀྱིས་ཀྱང་ཞུམ་པ་མེད་པ་དང་སེམས་ཤུགས་ལྡབ་བརྒྱ་འཕེལ་བ་བྱེད་དགོས། རྒད་པོ་ཞེས་ལབ། ཁྱོད་ཀྱིས་ཀྱང་ཁོ་རང་འདྲུད་སོང། འོན་ཏེ་ཁྱོད་ཀྱིས་ཞགས་པ་བསྡུ་ཐབས་མེད། ཁོས་ཅུང་ཞིག་ཕྱིན་རྗེས་འགྲེ་ལོག་རྒྱག་གི་རེད། 
སྐབས་འདིར་རྒད་པོས་ལག་གཡོན་དང་ཕྲག་པས་ཉ་དེ་སྒུལ་དུ་མ་བཅུགསྐེད་པ་གུག་ནས་ལག་གཡས་པས་ཆུ་གཅུས་ཏེ་གདོང་ལ་འབྱར་བའི་ཇི་ཆིའུ་ཡི་ཤ་རུལ་པ་བཀྲུས། ཁོང་གིས་ཤ་འདིས་ཞེ་མེར་ལངས་ནས་སྐྱུག་སྟེ་ལུས་ཟུངས་ཤོར་བའི་སེམས་ཁྲལ་བྱུང་། ངོ་གདོང་ལེགས་པར་ཕྱིས་ནས་ཁོང་གིས་ལག་གཡས་པ་གྲུ་གཤོག་ཕྱིའི་ཆུ་ནང་དུ་འཁྲུ་ཙམ་བྱས་ཏེ་ཚྭ་ཆུ་འདིའི་ནང་སྦངས་བ་དང་ལྷན་ཅིག་འཆར་ཀའི་ཉི་ཟེར་གྱི་འོད་མདངས་ལ་ཅེར་ནས་བསྡད། ཡིད་ལ་ཉ་དེས་ཧ་ལམ་ཁ་ཤར་ལ་ཕྱོགས་ནས་ཕྱིན་པ་འདྲ། དེ་ལས་ཁོ་ནི་ངལ་དུབ་ཀྱིས་མནར་ཏེ་རླབས་རྒྱུན་དེད་ནས་འཁྱུག་པ་རྟོགས་ཐུབ། ཁོས་མྱུར་དུ་ཁ་སློག་གི་རེད། དེ་དུས་ང་ཚོ་དངོས་སུ་འཛིང་མོ་བྱེད་འགོ་ཚུགས་པ་རེད་ད་སྙམ། གཡས་ལག་ཆུའི་ནང་སྦངས་ནས་ཡུན་རིང་འགོར་སོང་སྙམ་པའི་མུར་ཁོང་གིས་དེ་ཆུ་ལས་བཏོན་ཏེ་བལྟ་ཙམ་བྱས། 
གནས་ཚུལ་སྡུག་པོ་མ་རེད། ཕོ་ཁྱོ་ག་ཞིག་གི་ངོས་ནས་བཤད་ན་ན་ཟུག་ལ་སྣང་བ་གཏོང་རིན་མེད་ཅེས་ཁོང་གིས་སེམས་ཆུང་སྒོས་ཞགས་པ་བཟུང་ནས་དེ་གསར་དུ་བརྟོལ་བའི་རྨ་ཁ་གང་རུང་ཞིག་ལ་མ་ཟུག་པ་དང་ལུས་པོ་གྲུ་ཆུང་གི་གཞོགས་ཤིག་ཏུ་ཡོར་ནས་ལག་གཡོན་མ་མཚོའི་ནང་རྐྱོང་ཐུབ་པ་བྱས། 
ཟོག་རོ་ཁྱོད། ད་གོ་ཏོག་ཙམ་ཆོད་སོང་ཞེས་ཁོང་གིས་རང་གི་ལག་གཡོན་མར་བརྗོད། འོན་ཀྱང་དེའི་གོང་སྐབས་ཤིག་རིང་ཁྱོད་ཀྱིས་ཁོ་བོར་རོགས་བགྱི་ཐུབ་མེད། ཁོ་བོ་སྐྱེས་མ་ཐག་ལག་པ་གོ་ཆོད་པོ་གཉིས་མེད་པ་ཅི། 
ཡང་ན་རང་ཉིད་ཀྱིས་འཕྱུགས་ནས་ལག་པ་འདི་ལ་སྦྱོང་བརྡར་ལེགས་པོ་ཞིག་སྤྲོད་མ་ཐུབ་པ་ཡིན། འོན་ཏེ་སྦྱོང་བརྡར་གྱི་གོ་སྐབས་ཐོབ་པའང་ཉུང་ཉུང་མ་ཡིན། དོ་ནུབ་དེ་གོ་ཆོད་པོ་བྱུང་། རྩ་འདར་ལངས་ཐེངས་གཅིག་རང་ཡིན། གལ་ཏེ་མུ་མཐུད་རྩ་འདར་ལངས་ན་ཞགས་པ་འདིས་འཁྱིག་ནས་གཅོད་དོ་སྙམ། 
མནོ་བསམ་གཏོང་མཚམས་འདིར་རང་གི་རིག་པ་གསལ་པོ་རང་མེད་པ་ཚོར་བས་བསྐྱར་དུ་ཇི་ཆིའུ་ཡི་ཤ་ཅུང་ཟད་ཟོས་དགོས་པ་ཡིད་ལ་འཁོར། 
ངས་ཟོས་ན་མི་འགྲིག་ཅེས་ཁོང་གིས་སོ་སོར་ལབ། མགོ་ཡུར་འཁོར་ཀྱང་ཞེ་མེར་ལངས་ནས་སྐྱུག་སྟེ་ལུས་ཟུངས་ཤོར་ན་མི་འགྲིག ཁོ་བོའི་ངོ་གདོང་དེའི་ཐོག་ཏུ་མནན་པས་ཟོས་ཀྱང་ཕོ་བའི་ནང་གནས་མི་སྲིད་པ་ངས་ཤེས། ཁོ་བོས་དེ་མི་རུལ་བའི་བར་དུ་ཉར་རྒྱུ་ཡིན། འོན་ཏེ་འཚོ་བཅུད་ལ་བརྟེན་ནས་ཤེད་ཤུགས་རྒྱས་དགོས་ཚེ་ད་ཕྱིས་དྲགས་པ་རེད། གླེན་པ་ཁྱོད། འཕུར་ཉ་ཅིག་ཤོས་དེ་ཟོ་ཞིག་ཅེས་ཁོང་གིས་རང་ལ་སྨྲས། 
ཁོ་དེ་གར་ཡོད། གཙང་མ་བཀྲུས་ཟིན་ནས་ཟོས་ཆོག་ཡིན། ཁོང་གིས་ལག་གཡོན་མས་དེ་ཡར་བསྒྲུགས་ནས་བཟའ་འགོ་ཚུགས། ཉ་རུས་ཞིབ་ཏུ་བཅག་ནས་ཤུལ་མེད་དུ་བཟས། ཡིད་ལ་དེ་ནི་ཉ་གང་འདྲ་ཞིག་ལས་ཀྱང་རོ་བཅུད་ཆེ་བ་འདུགདམའ་མཐར་ཁོ་བོར་མཁོ་བའི་ཤེད་ཤུགས་དེ་རིགས་སྦྱིན་ཐུབ། ད་ཆ་སྒྲུབ་ཐུབ་པའི་ལས་ཀུན་ཁོ་བོས་ཅི་ཐུབ་སྒྲུབ་ཡོད། ཉ་འདིས་འགྲེ་ལོག་རྒྱག་ནས་འཛིང་མོ་བྱེད་འགོ་ཚུགས་ཤིག་སྙམ། 
ཁོང་རྒྱ་མཚོར་ཐོན་པ་ནས་བཟུང་། འདི་ནི་ཉི་མ་ཤར་ཐེངས་གསུམ་པ་དེ་ཡིན། སྐབས་འདིར་ཉ་མོས་འགྲེ་ལོག་བརྒྱབ་བྱུང༌། ཞགས་པ་འཁྱོག་མཚམས་ནས་ཉས་འགྲེ་ལོག་རྒྱག་པ་ཁོང་གིས་རིག་མི་ཐུབ། ད་ལྟ་སྔ་པོ་ཡིན། ཁོང་གིས་ཞགས་པའི་འཐེན་ཤུགས་ཅུང་ཟད་ཆག་པའི་ཚོར་སྣང་ལས་མ་བྱུང་བས་ལག་གཡས་ཀྱིས་ཤུགས་ཆུང་ངུས་ཚུར་ལ་འཐེན། ཞགས་པ་གོང་ལྟར་དམ་པར་གྱུར་ནས་ཆད་ལ་ཁད་དུ་གྱུར་བའི་ཚེ་རིམ་བཞིན་བསྡུ་ཐུབ་སོང་། ཁོང་གིས་ཞགས་པ་ཕྲག་གོང་དང་སྤྱི་བོ་ནས་མར་ཕབ་སྟེ་བརྟན་ལ་དལ་བའི་ངང་ཚུར་བསྡུས། 
ལག་གཉིས་ཀས་ཧབ་ཆེན་པོས་འཐེན་ཞིང་ལུས་ཡོངས་དང་རྐང་ཟུང་གི་ཤེད་ཤུགས་ཡོད་རྒུས་འཐེན། འཐེན་ཐེངས་རེ་རེར་རྒས་ཤིང་འཁོགས་པའི་སྒྱིད་པ་དང་དཔུང་པ་ལྷན་དུ་འདར་ཡོམ་ཡོམ་བྱེད། 
བསྐོར་བ་འདི་དེ་འདྲའི་ཆེ་བ་ལ། ད་ཁོས་གཞི་ནས་འགྲེ་ལོག་བརྒྱབ་བྱུང་ང་ཞེས་བཤད། དེ་མུར་ཞགས་པ་བསྡུ་མི་ཐུབ་པར་གྱུར་སོང༌། ཁོང་གིས་ཤེད་ཤུགས་ཡོད་རྒུས་འཐེན་པས་ཉི་འོད་ཁྲོད་ཞགས་པ་ནས་ཆུའི་ཟེགས་མ་འཐོར་བ་མཐོང༌། དེ་འཕྲལ་ཞགས་པ་ཕྱིར་ནུར་སོང་། རྒད་པོས་པུས་མོ་བཙུགས་ནས་ཧ་ཅང་མི་འདོད་བཞིན་དུ་དེ་མུན་པ་གནག་པའི་མཚོའི་ནང་དལ་བུར་དིམ་དུ་བཅུག
ཁོ་པས་གོར་མོའི་ཁ་འཕྲོད་དེར་བསྐོར་བར་ཕྱིན་སོང་ཞེས་བརྗོད། ངས་ངེས་པར་དུ་ཤུགས་ཀྱིས་འཐེན་དགོས་སྙམ། ཤུགས་ཀྱིས་འཐེན་ན་ཁོས་བསྐོར་བ་འཁོར་རྒྱ་ཇེ་ཆུང་དུ་གཏོང་ཐུབ། ཡང་ན་ཁོ་བོས་ཆུ་ཚོད་གཅིག་ནང་ཉ་དེ་མཐོང་ཐུབ། ད་ལྟ་ཁོ་མ་འདྲོགས་པ་བྱེད་དགོས། ཡུད་ཙམ་ཕྱིན་རྗེས་ཁོ་བོས་ད་དུང་དེ་གསོད་རྒྱུ་ཡིན་སྙམ། 
འོན་ཏེ་ཉ་དེས་དལ་བུར་འགྲེ་ལོག་རྒྱག་གིན་བསྡད། ཆུ་ཚོད་གཉིས་ཡོལ་སྐབས་རྒད་པོའི་ལུས་ཡོངས་རྔུལ་ཆུས་འཚོས་ནས་ཐང་ཆད་དེ་ལུས། མཚམས་འདིར་གོར་མོ་ཆུང་དུ་མངོན་གསལ་ཕྱིན་ཡོད། ཞགས་པའི་གུག་ཆ་ལས་ཁོང་གིས་ཉ་མོས་འཁྱུག་གིན་འཁྱུག་གིན་ཡར་འཕགས་བཞིན་ཡོད་པ་ཚོར། རྒད་པོའི་མིག་གིས་མདུན་དུ་ནག་ཐིག་འཁོར་ཡོང་། རྔུལ་ཆུའི་བ་ཚྭ་ཁོང་གི་མིག་ཟུང་ནང་སིམ་ཞིང་མིག་དང་དཔྲལ་མཚམས་ཀྱི་རྨ་ཁར་སིམ་ནས་ཆུ་ཚོད་གཅིག་འདས། ཁོང་གིས་ནག་ཐིག་དེ་ཚོར་ཇི་མི་སྙམ་པར་དངངས་འཚབ་ངང་ནས་ཞགས་པ་འཐེན། ནག་ཐིག་འཁོར་བ་ནི་རྒྱུན་ལྡན་ཡིན་མོད་ཁོང་མགོ་ཡུར་ཐེངས་གཉིས་འཁོར་ཟིན། འདིས་ཁོང་ལ་སེམས་ཁྲལ་བྱུང༌། 
ཁོ་བོས་རང་ཉིད་འགྱེལ་དུ་འཇུག་མི་རུང་། འདི་ལྟར་ཉ་ཞིག་གི་ལག་ཏུ་འཆི་མི་འོས། ཁོ་བོས་དེ་ཉམས་དོད་པོས་བཀུག་ཐུབ་ཕྱིན་གནམ་བདག་གིས་མུ་མཐུད་བཟོད་སྒོམ་ཐུབ་པའི་མགོན་སྐྱབས་མཛོད་ཅིག ཁོ་བོས་《གནམ་བདག་གི་གསུང་རབ་》ལན་བརྒྱ་དང་《འཕགས་མའི་གསུང་རབ་》ལན་བརྒྱ་སྐྱོར་འདོད། འོན་ཀྱང་ད་ལྟ་སྐྱོར་མི་ཐུབ་ཅེས་སྨྲས། ཡིད་ལ་འདི་དག་སྐྱོར་ཟིན་པར་ཆ་ཞོགཡུད་ཙམ་སོང་རྗེས་ཁོ་བོས་སྐྱོར་ངེས་ཡིན་སྙམ། 
མཚམས་འདིར་ཁོང་ལ་ལག་པས་བཟུང་བའི་ཞགས་པར་གློ་བུར་རྡེག་ཅིང་འཐེན་པའི་སྣང་བ་བྱུང་། ཤུགས་དྲག་ཆེ་བས་སྟོབས་དང་ལྡན་ཞིང་ལྗིད་ཀྱིས་ནོན་པའི་ཚོར་སྣང་བྱུང་། 
ཁོ་པས་མཆུ་ཏོ་རིང་པོ་དེས་ལྕགས་སྐུད་ལ་སྣུན་བཞིན་འདུག འདི་ནི་གཡོལ་ཐབས་མེད། ཁོས་དེ་ལྟར་མི་བྱེད་ཀ་མེད་ཡིན། འོན་ཏེ་ཁོས་མཆོངས་ཉེན་ཡོད། ཁོས་མུ་མཐུད་འགྲེ་ལོག་བྱས་ན་བསམ་གྱིས། ཁོས་ཆུ་ཁར་ཐོན་ནས་དབུགས་བརྔུབ་གཏོང་བྱེད་དགོས། མཆོངས་ཐེངས་རེར་ཉ་ཀྱུས་བཟོས་པའི་རྨ་ཁ་དེ་བས་ཆེ་རུ་བརྟོལ་ཐུབ། ཡང་ན་ཁོས་རྙི་བསྐྱུར་ཡང་སྲིད་སྙམ། ཁོང་གིས་ལྦ་ཡེ་ཉ་མོ། མ་མཆོངས་ཤིགམ་མཆོངས་ཤིག་ཅེས་ལབ། 
ཉ་མོས་བསྐྱར་དུ་ལྕགས་སྐུད་ལ་ལན་དགའ་བསྣུན་བྱུང་། དེས་མགོ་བོ་གཡུགས་ཐེངས་རེར་རྒད་པོས་ཞགས་པ་དུམ་ཙམ་གློད། ཁོ་བོས་དེའི་ན་ཟུག་རང་སར་གཏོང་དུ་འཇུག་དགོས། ཁོ་བོའི་ཟུག་རྔུ་བསྲན་ཐུབ་མོད་ཉའི་ན་ཟུག་བཟོད་པར་དཀའ་བར་གྱུར་ངེས་སྙམ། ཡུད་ཙམ་འདས་རྗེས་ཉ་མོས་ལྕགས་སྐུད་ལ་བསྣུན་མཚམས་བཞག་ནས་ཡང་འགྲེ་ལོག་དལ་བུར་རྒྱག་འགོ་ཚུགས་སོང་། རྒད་པོས་དལ་ཁོམ་མེད་པར་ཞགས་པ་བསྡུ་བཞིན་ཡོད། ཁོང་སླར་ཡང་མགོ་ཡུར་འཁོར་བས་མཚོ་ཆུ་ཏོག་ཙམ་གཅུས་ཏེ་སྤྱི་གཙུག་ཏུ་གཏོར། སླར་ཡང་ཅུང་ཟད་གཏོར་ནས་མཇིང་པར་འཕུར་འཕུར་བཏང༌། 
ཁོ་བོར་རྩ་འདར་ལངས་མེད། ཉ་དེས་ལམ་སེང་ཆུ་ཁར་ཐོན་ཡོང་གི་རེད། ངས་བཟོད་བསྲན་བྱེད་ཐུབ་པཱ། ཁྱོད་ཀྱིས་བཟོད་བསྲན་གྱིས་ཤིགད་དེའི་སྐོར་མ་ཤོད་དང་ཞེས་བརྗོད་དེ་གྲུ་མགོར་བསྙེས་ནས་ཞགས་པ་གནས་སྐབས་སྒལ་པར་བསྐོན། ཉ་དེས་ཕྱི་རུ་བསྐོར་བ་རྒྱག་པའི་སྐབས་དང་བསྟུན་ནས་ངལ་ཞིག་གསོ། ཁོས་ཁ་ཚུར་འཁོར་དུས་ཡར་ལངས་ནས་ཁ་གཏད་གཅོག་དགོས་ཞེས་ཁོང་གིས་ཐག་འདི་ལྟར་བཅད་དོ། 
ཁོང་གྲུ་མགོར་ངལ་གསོ་འདོད་ཀྱིས་ཉ་དེས་བསྐོར་བ་རང་སར་རྒྱག་ཏུ་བཅུག་ནས་ཞགས་པ་དུམ་ཞིག་ཀྱང་ཚུར་ལ་བསྡུས་མེད། ཞགས་པ་ཅུང་ལྷོད་དུ་སོང་བ་ནི་ཉ་དེས་ཁ་ཕྱིར་འཁོར་ནས་གྲུ་ཆུང་ངོས་སུ་འཁྱུག་ཡོང་བ་མཚོན། 
རྒད་པོས་ཡར་ལངས་ནས་རེས་མོས་ངང་ཕར་གཡུགས་ཚུར་གཡུགས་བྱས་ནས་འཐེན་འགོ་ཚུགས། ཁོང་གིས་ཞགས་པ་ཚང་མ་འདི་ལྟར་ཚུར་བསྡུས་པ་ཡིན། 
ཁོ་བོར་ད་ཕན་ངལ་དུབ་འདི་ལྟ་བུ་ཡོང་མ་མྱོང་། སྐབས་འདིར་དུས་རླུང་ལྡང་བྱུང་། ད་ལྟ་ཏག་ཏག་དེས་ཉ་འདི་འདྲུད་ནས་ལོག་ཆོག ཁོ་བོར་རླུང་བུ་འདི་དགོས་མཁོ་ཧ་ཅང་ཆེ་སྙམ། ཁོང་གིས་ཉ་དེས་ཕྱི་རུ་བསྐོར་བ་རྒྱག་དུས་ཁོ་བོས་ངལ་ཏོག་ཙམ་གསོ་དགོས། གནས་བཟོད་ཧ་ཅང་བདེ་རུ་ཕྱིན་སོང༌། ད་དུང་བསྐོར་བ་ཁ་ཤས་རྒྱབ་ན་ཟིན་པ་འདུག་ཅེས་སྨྲས་ཏེ་ཁོང་གིས་རྩྭ་ཞྭ་ལྟག་རྒྱབ་ཏུ་འབུད་སོང༌། དེ་ནས་ཉས་བསྐོར་བ་རྒྱག་པ་ཚོར་ནས་ཞགས་པ་འཐེན་མུར་གྲུ་མགོར་ལྷུག་གེར་བསྡད། ལྦ་ཡེ་ཉ་མོ། ད་ཁྱོད་ཀྱི་ལས་བྱོས་ཤིག ཁ་ཚུར་འཁོར་དུས་ཁོ་བོས་འདུལ་ཆོག་སྙམ། མཚོ་རླབས་ཇེ་ཆེར་ཕྱིན་སོང་། འདི་ནི་གནམ་ངོ་དྭངས་དུས་ལྡང་བའི་བསིལ་རླུང་ཡིན་པས་ཁོང་གིས་དེ་ལ་བརྟེན་ནས་ཕྱིར་ལོག་བྱེད་དགོས། ཁོ་བོས་ལྷོ་ནུབ་ཕྱོགས་སུ་འགྲུལ་སྐྱོད་བྱས་ན་འགྲིག
མཚོ་ཐོག་ཏུ་མིས་ལམ་ནོར་ཡེ་ནས་ཐེབས་ཀྱི་མེད། མཚོ་གླེ་རིང་པོ་འདི་ལྟ་བུར་དེ་བས་ཀྱང་ཤོད་མི་དགོས་ཞེས་ཟེར། 
ཉས་བསྐོར་བ་ཐེངས་གསུམ་པ་རྒྱག་སྐབས་ཁོང་གིས་དེ་ཐོག་མར་རིག་སོང་། སྔོན་ལ་གྲིབ་གཟུགས་ནག་རིལ་རིལ་ཞིག་མངོན་བྱུང༌། དེས་གྲུ་འདབས་ནས་བརྒྱུད་དེ་འགྲོ་སྐབས་ཡུན་རིང་པོ་འགོར་བས་རྒད་པོས་ཉ་དེ་རིང་པོ་འདི་ལྟར་ཡོད་པར་ཡིད་ཆེས་དཀའ་བར་གྱུར། 
ཡིན་གྱི་མ་རེད། ཁོ་པ་ཆེན་པོ་འདི་ལྟར་ཡོད་མི་སྲིད་ཅེས་བཤད། 
འོན་ཏེ་ཁོ་ནི་ཆེན་པོ་འདི་ལྟར་ཡོད། བསྐོར་བ་རྒྱག་མཚམས་འདིར་ཁོས
ཆུ་ཁར་ཐོན་བྱུང་། ཁོ་པར་རིང་ཚད་མའ་སུམ་ཅུ་ཙམ་འདུག རྒད་པོས་ཁོའི་མཇུག་མ་ཆུ་ངོས་སུ་ཐོན་པ་རིགམཇུག་མ་འདི་ཟོར་བ་ཆེན་པོ་ཞིག་གི་དངོ་ལས་མཐོ་བ་དང་ཤིན་ཏུ་སྐྱ་བའི་སྐྱ་སྨུག་ཡིན། རྒྱབ་ཏུ་ཡོར་བཞིན་སྔོ་ལ་ནག་པའི་མཚོ་ངོས་སུ་ཀེར་ནས་མཆིས། ཉ་མོས་ཆུ་ནང་འཁྱུག་པའི་ཚེ་རྒད་པོས་ཁོའི་ལུས་བོངས་ཆེན་པོ་དང་མཐའ་འཁོར་གྱི་ཐིག་རིས་སྨུག་པོ་དག་རིག་ཐུབ། ཁོའི་སྒལ་ཟེ་ཐུར་དུ་གློད་ཅིང་བྲང་ཟེ་ཆེས་ཆེར་གདངས་ནས་ཡོད། ད་ཐེངས་ཉས་བསྐོར་བ་འཁོར་དུས་རྒད་པོས་དེའི་འདྲེན་བྱེད་ཟུང་དང་འཁྲིས་སུ་འཁོར་བའི་ཉ་མོ་ཐལ་མདོག་གཉིས་མཐོང་བྱུང༌། དེ་ཚོ་ལ་རེས་ཁོ་པའི་ལུས་ཐོག་ཏུ་འབྱར་བར་བྱེད། ལ་རེ་ཧོབ་སྟེ་འཁྱུག་འགྲོ། སྐབས་རེ་ཁོའི་གྲིབ་མའི་ཁྲོད་དུ་ཅི་དགར་འཁྱུག་ཅིང་རྩེན། དེ་དག་རེ་རེར་དབྱིན་ཁྲེ་གསུམ་ཙམ་ཟིན་ཞིང་མྱུར་བར་འཁྱུག་དུས་ལུས་ཡོངས་ལིང་ལིང་བསྒྱུར་བའི་ཚུལ་ནི་ཉ་མན་ཡུའི་དང་མཚུངས། ད་ནི་རྒད་པོར་རྔུལ་ཆུ་ཉིལ་བྱུང༌། འདི་ཉི་འོད་ལྡེ་བ་ཁོ་ནས་མིན་པར་རྐྱེན་གཞན་ལའང་ཐུག་ཡོད། ཉ་མོས་ཞི་ལྷིང་ངང་ཁ་ཚུར་འཁོར་ཐེངས་རེར་ཁོང་གིས་ཞགས་པ་དུམ་ཙམ་བསྡུ་ཐུབ། དེས་ན་ཁོང་གིས་བསྐོར་བ་ཐེངས་གཉིས་རྒྱག་ན་ཉ་དབྲག་སྣུན་ཐུབ་པའི་གོ་སྐབས་ཡོད་ངེས་ཡིན་སྙམ། འོན་ཏེ་ཁོ་བོས་ངེས་པར་དུ་ཉ་དེ་ཐག་ཉེ་ཤོས་སར་འཐེན་དགོས། ཁོ་བོས་དེའི་སྙིང་གར་སྣུན་པ་ལས་སྤྱི་བོར་ཡེ་ནས་སྣུན་མི་རུང་སྙམ། 
ཁོང་གིས་རྒད་པོ། འཚབ་འཚུབ་བྱེད་མི་རུང༌། ཤུགས་རྒྱོབ་ཅེས་སྨྲས། 
སླར་ཡང་བསྐོར་བ་ཐེངས་ཤིག་བརྒྱབ་པས་ཉའི་སྒལ་གཞུང་མངོན་བྱུང༌། 
འོན་ཀྱང་གྲུ་ཆུང་དང་བར་ཐག་རིང་དུ་ཆོད་ཡོད། ཡང་བསྐོར་བ་ཞིག་བརྒྱབ་རུང་རྒྱང་དུ་ཆོད་མོད་ཁོ་པ་ཆུ་ཁར་ཐོན་ཅུང་མཐོ་རུ་སོང་། སླར་ཞགས་པ་དུམ་ཞིག་བསྡུས་རྗེས་ཁོ་གྲུའི་ཟུར་དུ་འཐེན་ཆོག་པ་འདུག་སྙམ། 
ཁོང་གིས་ཉ་དབྲག་སྔ་ས་ནས་གྲ་སྒྲིག་ཨང་གསར་བྱས་ཟིན། ཉ་དབྲག་གི་ཐག་པ་ཕོན་པོ་དེ་སླེ་པོ་རིལ་རིལ་ཞིག་ནང་སྤུངས་ཡོད་ཅིང་སྣེ་གཅིག་གྲུ་མགོའི་ཀ་བར་བཏགས་ཡོད། མཚམས་འདིར་ཉས་བསྐོར་བ་འཁོར་སོང་། དེའི་མཇུག་མ་ཆེན་པོ་ཁོ་ན་སྒུལ་བཞིན་བབ་ལྷིང་ལ་མཚར་སྡུག་དང་ལྡན་པར་སྣང་། རྒད་པོས་ཁོ་པ་ཉེ་སར་ཤུགས་ཡོད་རྒུས་འཐེན་ཅི་ཐུབ་བྱས། མིག་རྡེབ་ཡུན་ཞིག་ལ་ཉའི་ལུས་པོ་ཅུང་ཟད་ཡོར་བས་ཁོ་པས་ལུས་བསྲངས་ཏེ་སླར་ཡང་བསྐོར་བ་བརྒྱབ་བྱུང༌། 
རྒད་པོས་ཁོ་བོས་ཉ་དེ་འཐེན་ཐུབ་སོང་། ད་གིན་ཁོ་བོས་ཉ་དེ་འཐེན་ཐུབ་བྱུང་ཟེར། 
ཁོང་སླར་ཡང་མགོ་ཡུར་འཁོར་བྱུང༌། འོན་ཏེ་ཤེད་ཤུགས་ཡོད་རྒུས་ཉ་ཆེན་པོ་དེ་བཟུང་ནས་ཁོ་བོས་དེ་འཐེན་ཐུབ་སོང་སྙམ། ཡང་ན་ཁོ་བོས་ད་ཐེངས་ཁོ་འཐེན་ཐུབ་པཱ། འཐེན་ཞིགལྦ་ཡེ་ལག་པ། བརྟན་པོར་ཚུགས་དང༌། 
སྒྱིད་པ། ཁོ་བོའི་དོན་དུ་བཟོད་སྒོམ་གྱིས་ཤིགལྦ་ཡེ་མགོ་བོ། ཁོ་བོའི་ཆེད་དུ་བཟོད་སྒོམ་གྱིས་ཤིག ཁྱོད་སྔར་བརྒྱལ་མྱོང་མེད། ཐེངས་འདིར་ཁོ་བོས་ཉ་དེ་ཚུར་འཐེན་རྒྱུ་ཡིན། ཡིན་ནའང་ཁོང་གིས་ཉ་གྲུའི་ཉེ་སར་མེད་པར་རྒྱང་ཁྱད་རིང་པོ་ཡོད་པའི་སྐབས་དང་བསྟུན་ནས་ཤུགས་ཡོད་དོ་ཅོག་བཏོན་ཏེ་འཐེན་མོད་ཉ་དེས་ལུས་པོ་གཞོགས་ཤིག་ཏུ་ཡོར་རྗེས་འདྲོང་པོར་བསྲངས་ནས་གཡོལ་ཕྱིན་སོང་། 
རྒད་པོས་ལྦ་ཡེ་ཉ་མོ། ཉ་མོ། གང་ལྟར་ཁྱོད་ནི་འཆི་རྒྱུ་རེད། ཁྱོད་ཀྱིས་ཁོ་བོ་ཡང་ཐག་ཞོར་འབྲེང་འདྲུད་བྱ་རྒྱུ་ཡིན་ནམ་ཟེར། ཁོང་ལ་འདི་འདྲ་ཟེ་བྱས་ན་ཡོང་བ་མི་འདུག་སྙམ་ཞིང་ཁ་སྐོམ་སྟེ་གཏམ་ཡང་ཤོད་མི་ཐུབ་པར་གྱུར། 
འོན་ཀྱང་ད་ཆ་ལག་པ་བསྲིངས་ནས་ཆུ་ལེན་ཏེ་འཐུང་ཁོམ་མ་མཆིས། ད་རེས་ཁོ་བོས་ཉ་དེ་གྲུའི་ཟུར་དུ་འཐེན་ཁོ་ཐག་ཡིན་སྙམ། དེས ་བསྐོར་བ་ཁ་ཤས་མང་བ་བརྒྱབ་ན་ཁོ་བོས་སྡུག་རུས་འཁྱོག་པ་མི་འདུགམ་རེད། ཁྱོད་ཀྱིས་སྡུག་རུས་འཁྱོག་ཐུབ། ཁྱོད་ནམ་ཡིན་ཡང་སྡུག་རུས་ཐེག་ཐུབ་མཁན་ཞིག་ཡིན་ཞེས་རང་ལ་སྐུལ་མ་བཏང་། 
བསྐོར་བ་རྟིང་མ་རྒྱག་སྐབས་ཁོང་གིས་ཅུང་ཙམ་མིན་ན་ཉ་དེ་ཚུར་འཐེན་ཐུབ་སོང་། འོན་ཀྱང་ཉས་སླར་ཡང་གཡོལ་ཕྱིན། རྒད་པོའི་ཡིད་ལ་ཉ་མོ་ལྦ་ཡེ། ཁྱོད་ཀྱིས་ཁོ་བོ་གསོད་པཱ། ཡིན་ནའང་ཁྱོད་ལ་འདི་འདྲ་བྱེད་དབང་ཡོད། ཁོ་བོས་ད་ཕན་ཁྱོད་ཇི་བཞིན་སྟོབས་ཆེ་ལ་ཁ་འབྲས་མཚར་བ། བབ་བརླིང་དོད་པ། ཁྱད་དུ་འཕགས་པའི་ཉ་ཞིག་རིག་མ་མྱོང༌། གཅུང་པོ། ཤོག་དང་། 
ཁོ་བོ་གསོད་པར་ཤོག སུ་ཡིས་སུ་འདུལ་ཡང་གཅིག་པ་རེད་སྙམ། ཡང་ད་ཁྱོད་ཀྱི་རྫི་བརྡིབས་འདུག་གོ ཁྱོད་ཀྱིས་ཤེས་པ་དྭངས་གསལ་ཡོང་བ་བྱེད་དགོས། 
ཤེས་པ་དྭངས་ནས་ཕོ་ཁྱོ་ག་ཞིག་ལྟར་དཀའ་སྡུག་ཇི་ལྟར་བྱས་ནས་ཐེག་ཐུབ་པ་བྱེད་དགོས། ཡང་ན་ཉ་ཞིག་ནང་བཞིན་བྱེད་དགོས་བསམ། 
རིག་པ་དྭངས་ཤིགམགོ་བོ། རིག་པ་དྭངས་ཤིག་ཅེས་ཁོང་སོ་སོས་ཀྱང་གོ་མི་ཐུབ་པའི་སྐད་ཀྱིས་ལབ། ཉ་དེས་སླར་ཡང་བསྐོར་བ་ཐེངས་གཉིས་བརྒྱབ་བྱུང༌། གོང་དང་ཇི་མ་ཇི་བཞིན་རེད། རྒད་པོའི་སེམས་སུ་ཁོ་བོས་རྟོགས་མ་སོང་། ཁོ་བོས་རྟོགས་མ་སོང་མོད་སླར་ཡང་ཚོད་ལྟ་ཞིག་བྱའོ་སྙམ། འཐེན་ཐེངས་རེར་ཁོང་ལ་རང་ཉིད་འགྱེལ་གྲབས་ཡོད་པའི་སྣང་བ་ཡོང་གི་ཡོད། 
ཁོང་གིས་ཚོད་ལྟ་ཞིག་བྱས་ཏེ་ཉ་འཐེན་ནས་ཁ་ཚུར་སློག་པའི་སྐབས་ཁོང་ལ་རང་ཉིད་འགྱེལ་མི་ཡོང་ངམ་སྙམ་པའི་ཚོར་བ་བྱུང་། ཉས་སྒྱུ་ལུས་བསྲངས་ཏེ་དལ་གྱིས་འཁྱུག་ནས་བྲོས་སོང་། མཇུག་མ་ཆེན་པོ་དེ་མཚོ་ངོས་སུ་ཡམ་ཡོམ་རྡེབ་བཞིན་ཡོད། 
ཁོ་བོས་སླར་ཡང་འཐེན་ཙམ་བྱེད་དོ་ཞེས་རྒད་པོས་རང་ལ་འདུན་པ་བཅངས། མ་གཞི་ཁོང་གི་ལག་ཟུང་ད་ཆ་ཤུགས་མེད་པ་དང་མིག་ཀྱང་གསལ་པོ་མེད་པར་གྱུར་མོད་ཚོད་ལྟ་བྱས་པས་སྔར་དང་འདྲའོ། འདི་འདྲ་ཟེ་ལག་མ་སྒུལ་གོང་ནས་འགྱེལ་གྲབས་བྱེད་ཀྱིས། ཁོ་བོས་ད་དུང་ཚོད་ལྟ་ཞིག་བྱེད་དགོས་སྙམ། 
ཁོང་གིས་མནར་སྡུག་མ་ལུས་བཟོད་བཞིན་ཤེད་ཤུགས་ལྷག་མ་དང་ཡུན་རིང་ཉམས་པའི་ང་རྒྱལ་གྱིས་འཆི་ཁའི་འཕག་འཚག་རྒྱག་བཞིན་ཡོད་པའི་ཉ་འདིའི་ཁ་གཏད་དུ་ལངས། ད་ནི་ཉ་དེ་ཁོང་གི་འཁྲིས་སུ་འཁྱུག་བྱུང༌། ཁོང་གི་འཁྲིས་སུ་སེམས་ཆུང་ངང་འཁྱུག་བྱུང༌། ཉའི་མཆུ་ཏོ་གྲུ་ཆུང་གི་པང་ལེབ་ངོས་རེག་ལ་ཉེ། དེས་གྲུའི་མཐའ་འཁོར་དུ་འཁྱུག་འགོ་ཚུགས། ལུས་བོངས་ཆེ་ལ་རིང་ཞིང་སྦོམ་པ། དངུལ་མདོག་གི་ཤ་རྩའི་ངོས་སུ་ཐིག་རིས་སྨུག་པོ་ཆགས་པ། ཆུའི་ནང་དུ་བལྟས་ན་སྣེ་མཐོང་རྒྱུ་མེད་པ་ལྟར་སྣང་། 
རྒད་པོས་ཞགས་པ་བསྐྱུར་ཏེ་འཕྲལ་དུ་རྡོག་པས་མནན། ཉ་དབྲག་ཇེ་མཐོར་འཕྱར་ནས་ཤེད་ཤུགས་ཡོད་རྒུའི་ཐོག་ད་སོ་མར་སྒོམ་པའི་ཟུངས་ཅི་ཡོད་ཀྱིས་ཐད་ཀར་ཉའི་ལུས་པོར་ཐུར་དུ་བསྣུན། དེ་ནི་བྲང་ཟེ་ཆེན་པོའི་རྒྱབ་ཀྱི་ཉེ་སར་ཡིན་ཞིང་བྲང་ཟེ་མཐོན་པོར་ཀེར་ནས་རྒད་པོའི་བྲང་ཁ་དང་མཐོ་ཚད་མཉམ། ཁོང་གིས་ལྕགས་ཀྱི་ཁ་དབྲག་དེ་ཟུག་པ་ཚོར་རྗེས་དེའི་ཐོག་ལུས་པོས་བཀན་ནས་གཏིང་རིང་ཙམ་ཟུག་ཏུ་བཅུག། དེ་ནས་ལུས་ཀྱི་ལྗིད་ཡོངས་རྫོགས་དེའི་སྟེང་དུ་བསྣན་ནོ། 
དེ་མུར་ཉ་དེས་འཕག་མཆོངས་བརྒྱབ་བྱུང་། མི་རྟག་འཆི་བ་མགོ་ཐོག་ཏུ་ལྷུང་མོད་སྔར་བཞིན་ཆུའི་ནང་ནས་མཐོན་པོར་མཆོངས་སྟེ་ཁོ་པའི་ཧང་སངས་དགོས་པའི་ཞེང་དང་དཀྱུས། ཁོ་པའི་ཤེད་སྟོབས་དང་མཚར་སྡུག་མ་ལུས་ཕྱིར་མངོན་བྱུང༌། ཁོ་ནི་བར་སྣང་དུ་དཔྱངས་བ་བཞིན་ཏག་ཏག་གྲུ་ཆུང་ནང་གི་རྒད་པོའི་སྤྱི་གཙུག་ཐད་ཀྱི་བར་སྣང་དེར་དཔྱངས་འདུག དེ་མུར་སྦིང་ཞེས་པའི་སྒྲ་དང་བཅས་མར་ལྷུང་སོང་། རླབས་ཀྱི་ཟེགས་མས་རྒད་པོའི་ལུས་ཡོངས་རློན་རྐྱང་ཆགས་ནས་གྲུ་ཡོངས་བརླན་ནོ། 
རྒད་པོ་མགོ་ཡུར་འཁོར་ཞིང་ཞེ་མེར་ལངས། མིག་ཀྱང་རབ་རིབ་ཏུ་གྱུར། 
འོན་ཏེ་ཁོང་གིས་ཉ་དབྲག་གི་ཐག་པ་ལྷོད་དུ་བཏང་སྟེ་ལྤགས་པ་བརྡོལ་བའི་ལག་ཟུང་གསེང་ནས་དལ་བུར་ཕྱི་རུ་གློད། ཁོང་གི་མིག་དབང་གསལ་དུ་སོང་དུས་ཉ་དེ་ལྟག་འགྱེལ་དུ་གྲོད་པ་དངུལ་དཀར་ལྟ་བུ་ཁ་ལོག་ནས་འདུག་པ་མཐོང༌། ཉ་དབྲག་གི་ཡུ་བ་ཉའི་ཕྲག་པའི་མཚམས་ནས་འཕྲེད་དུ་ཕྱིར་འཕྱུང་ཞིང་ཉ་ཡི་སྙིང་ག་ནས་ཐོན་པའི་ཁྲག་དྲོན་གྱིས་མཚོ་ཆུ་དམར་པོར་གྱུར་སོང༌། 
དང་ཐོག་ཁྲག་རྒྱུན་ནག་ཆིལ་ཆིལ་ཐོན་པ་དབྱིན་ལེ་གཅིག་ལྷག་ཙམ་གྱི་ཟབ་སར་ཡོད་པའི་མཚོ་ཆུ་སྔོན་མོའི་ནང་གི་རྫ་རྡོ་ཞིག་དང་མཚུངས། དེ་མུར་མཚམས་སྤྲིན་ལྟར་ཁྱབ་ཅིང་འགྱེད་དོ། དངུལ་མདོག་གི་ཉ་མོ་དེ་གྲགས་འགུལ་ཅི་ཡང་མེད་པར་རླབས་ཀྱི་རྒྱུ་བ་དང་བསྟུན་ནས་འཕྱོ་བཞིན་མཆིས། 
རྒད་པོས་རང་གི་སྐབས་རེ་གསལ་བར་མཐོང་ཐུབ་པའི་འདྲེན་བྱེད་དབང་པོས་ཞིབ་པར་བལྟས། དེ་ནས་ཉ་དབྲག་གི་ཐག་པ་གྲུ་མགོའི་ཀ་བར་ལན་གཉིས་དཀྲིས་སྐྱོར་བརྒྱབ་རྗེས་མགོ་བོ་ལག་ཟུང་ཐོག་ཏུ་བསྙེས་ནས་བསྡད། 
ཁོ་བོའི་ཤེས་པ་དྭངས་སང་སང་འཁྱོངས་བར་གྱུར་ཞིག་ཅེས་ཁོང་གིས་གྲུ་མགོའི་པང་ལེབ་ལ་བསྙེས་ཏེ་ཁོ་བོ་ནི་ངལ་དུབ་ཀྱིས་ནོན་པའི་རྒད་པོ་ཞིག་ཡིན། འོན་ཀྱང་ཉ་འདི་བཏུལ་ཐུབ་སོང་། ཁོ་ངའི་སྤུན་གྲོགས་ཡིན། ད་ནི་ཁོ་བོས་དཀའ་ཚེགས་ཆེ་བའི་ལས་ཀ་འགྲུབ་པར་སྐྱོད་དགོས་ཞེས་བཤད། 
ཁོང་གི་ཡིད་ལ་ད་ལྟ་ཁོ་བོས་ཞགས་པ་དང་ཐག་པ་གྲབས་གཤོམ་བྱས་ཏེ་གྲུ་ལ་འདོགས་དགོས། འདི་རུ་མི་གཉིས་ཡོད་པ་དང་གྲུ་ཆུས་བྱུར་བུར་གཏམས་ནས་ཉ་དེ་གྲུའི་ནང་འཐེན་རྗེས་ཆུ་སླར་གཤོས་པའི་དབང་དུ་བཏང་ན་ཡང་གྲུ་ཆུང་ཆུང་འདི་རུ་ཁོ་རང་ཤོང་ཐབས་མེད། ཁོ་བོས་གྲ་སྒྲིག་ཨང་གསར་བྱས་ཏེ་ཉ་ཚུར་འདྲུད་ཡོང་ནས་དམ་དུ་འདོགགྲུ་ཤིང་བསློང་། འཕྱར་བ་བསྒྲེང་སྟེ་ལོག་རྒྱུ་ཡིན་སྙམ། ཁོང་གིས་ཉ་དེ་གྲུ་ཡོད་སར་འདྲུད་འགོ་ཚུགས། 
དེ་ལྟར་ཐག་པ་ཞིག་ཁོའི་རྣ་གཤོག་ནས་བརྒྱུས་ཏེ་ཁ་ནས་འཐེན་རྗེས་མགོ་ཏོ་གྲུ་མགོར་དམ་དུ་འདོག་པས་ཆོག ཁོང་གི་སེམས་སུ་ཉ་དེར་བལྟ་ཙམ་བྱེད་འདོད། 
ཐུག་ཙམ་དང་རེག་ཙམ་བྱེད་འདོད། ཉ་དེ་ཁོ་བོའི་རྒྱུ་ནོར་ཡིན། འོན་ཀྱང་ཁོ་བོས་འདིའི་ཆེད་དུ་ཁོ་པར་རེག་པ་མ་ཡིན། ད་གིན་ཁོའི་སྙིང་གར་རེག་པ་ཡོད། 
ཁོ་བོས་ཉ་དབྲག་གི་ཡུ་བ་ནས་བཟུང་སྟེ་བསྣུན་ཐེངས་གཉིས་པ་དེར་ཡིན། ད་ཁོ་པ་འདྲུད་ཡོང་ནས་དམ་དུ་འདོག་དགོས། ཞགས་པ་ཞིག་གིས་ཁོའི་མཇུག་མ་འཁྱིག་པ་དང་ཅིག་ཤོས་ཀྱིས་ཁོ་པའི་སྐེད་པ་འཁྱིག་ནས་གྲུ་ཆུང་འདིར་དམ་ཐག་ཆོད་འདོགས་དགོས་སྙམ། 
ལག་ཟུང་སྒུལ་ནས་ལས་ཀ་གྱིས་ཤིག རྒད་པོ་ཟེར་ནས་ཆུ་ཅུང་ཟད་བཏུང་། དམག་འཐབ་མཇུག་སྒྲིལ་ན་ཡང་དཀའ་ཚེགས་ཆེ་བའི་ལས་དུ་མ་འགྲུབ་རྒྱུར་ལུས་ཡོད་ཟེར། 
ཁོང་གིས་མགོ་བོ་དགྱེ་ནས་གནམ་ལ་བལྟ་ཙམ་དང་གྲུའི་ཕྱི་རོལ་གྱི་ཉ་ལ་བལྟ་ཙམ་བྱས། ཉིན་གུང་ཡོལ་ནས་ཡུན་རིང་ཕྱིན་མེད་པ་འདྲ། དུས་རླུང་ལྡང་བྱུང་། ཞགས་པ་འདི་དག་ད་ནི་བཀོལ་སྤྱོད་བྱ་དགོས་མེད། ཁྱིམ་དུ་འབྱོར་རྗེས་ཕྲུ་གུ་དེ་དང་ཁོ་བོས་དེ་ཚོ་འཁེལ་ནས་མཐུད་དགོས་རེད་སྙམ། 
ཚུར་ཤོག་དང་། ཉ་མོ་ཞེས་ལབ། འོན་ཏེ་ཉ་དེས་ཡོང་མེད། དེ་ལས་ལྡོག་ནས་ཁོ་མཚོ་ངོས་སུ་འགྱེལ་ཏེ་ཡོར་ཡོར་བྱེད་བཞིན་ཡོད། རྒད་པོ་ཐབས་ཟད་དེ་གྲུ་ཆུང་ཁོ་པའི་འཁྲིས་སུ་གཏོང་དགོས་བྱུང་། 
ཁོང་དེ་དང་ཉིས་གཤིབ་ཏུ་འཁོད་ནས་ཉ་མགོ་དེ་གྲུ་མགོར་བསྙེས་པའི་ཚེ་ཁོང་གིས་ཉ་དེ་ཆེན་པོ་འདི་ལྟ་བུ་ཡོད་པར་ཡིད་ཆེས་མི་ཕོད། ཁོང་གིས་ཀ་བའི་ལོགས་ནས་ཉ་དབྲག་ཡུ་བའི་ཐག་པ་དཀྲོལ་རྗེས་མཁུར་ཁུང་ནང་བརྒྱུས་ཏེ་ཁ་ནས་བཏོན། ཁོ་པའི་རལ་གྲི་ལྟ་བུའི་ཡ་མགལ་རིང་པོ་དེའི་ཐོག་བསྐོར་བ་གཅིག་དཀྲིས། དེ་ནས་མཁུར་ཁུང་ཅིག་ཤོས་ནང་བརྒྱུས་ཏེ་མཆུ་ཏོ་གྲི་འདྲ་བ་དེར་བསྐོར་བ་གཅིག་དཀྲིས། ཞགས་སྣེར་མདུད་པ་བཏབ་སྟེ་གྲུ་མགོའི་ཀ་བར་དམ་དུ་བཀྱིགས་སོ། དེ་ནས་ཁོང་གིས་ཐག་པ་དུམ་ཙམ་གཏུབས་ནས་གྲུ་གསེང་དུ་ཕྱིན་ཏེ་ཉའི་མཇུག་མར་བཏགས། ཉ་སྔར་གྱི་ཁ་མདོག་སྐྱ་སྨུག་ནས་རྒྱ་དངུལ་ལྟར་གྱུར་ཞིང་ཐིག་རིས་དང་མཇུག་མ་སྐྱ་སྨུག་ཏུ་གྱུར་འདུག ཐིག་རིས་འདི་དག་མི་ཞིག་གིས་སྦར་མོ་བརྐྱངས་བའི་ལག་པ་ལས་ཞེང་ཆེ་བ་ཡོད། 
ཁོ་པའི་གྲང་ཤུར་ཤུར་གྱི་མིག་ཟུང་ལ་བལྟས་ན་ཆུ་འཛུལ་རྒྱང་ཤེལ་གྱི་ལྡོག་ཤེལ་ལམ་ལྷ་བསུའི་རུ་སྟར་དབུས་ཀྱི་འཕགས་པའི་སྲས་ཡེ་ཤུའི་བྲིས་སྐུ་དང་གཉིས་སུ་མི་སྣང་། 
རྒད་པོས་ཁོ་བོས་ཉ་དེ་བཏུལ་དགོས་ན་ཐབས་ཤེས་འདི་རང་ལས་མེད་ཟེར། ཁོང་གིས་ཆུ་འཐུང་གིན་ཅུང་བདེ་རུ་ཕྱིན་པའི་སྣང་བ་བྱུང་བས་རང་ཉིད་འགྱེལ་མེད་པ་དང་རིག་པ་དྭངས་སང་སང་ཡིན་པ་ཚོར། སེམས་སུ་དེ་ལ་གཞིགས་ན་པང་ཆིག་སྟོང་ལྔ་བརྒྱ་ལྷག་མེད་དམ། ཡང་ཅིག་དེ་ལས་མང་བ་ཡོད་སྲིད། གལ་ཏེ་མགོ་བོ་དང་མཇུག་མ། ཟེ་གཤོག་བཅས་གཏུབ་ཚེ་ཉ་ཤ་ཁོ་ནར་ལྗིད་ཚད་གསུམ་ཆ་གཉིས་ལོན་པ་ཡོད། པང་རེ་རེར་སྒོར་ཟུར་གསུམ་རེ་རྩིས་ན་ཨ་སྒོར་ག་ཚད་ཡིན་སྙམ། 
ཁོ་བོས་ཞ་སྨྱུག་ཅིག་གིས་རྩིས་རྒྱག་དགོས་པཱ། ངའི་རིག་པ་དྭངས་བའི་ཚད་འདི་ལྟ་བུར་སླེབས་མེད། འོན་ཀྱང་ཕོ་རྒོད་རྡི་མ་ཅིའུ་དེས་ཁོ་བོའི་ཆེད་དུ་དེ་རིང་སྤོབས་སེམས་སྐྱེ་བར་ངེས། ཁོ་བོར་རུས་ཚེར་སྐྱེས་མེད། ཡིན་ནའང་ལག་པ་དང་སྒལ་པར་ན་ཟུག་ཆེན་པོ་གཏོང་གི་འདུག་ཟེར། རུས་ཚེར་ཟེར་བ་ཅི་ཡིན། ཕལ་ཆེར་ངེད་ཅག་ཀུན་ལ་སྐྱེས་ཡོད་རུང་ཚོར་མེད་པ་ཡིན་གྱི་རེད་སྙམ། 
ཁོང་གིས་ཉ་དེ་གྲུ་མགོ་དང་གྲུ་གསེང་། དཀྱིལ་གྱི་འདུག་སྟེགས་ཐོག་དམ་པར་བཏགས། ཁོ་པ་དེ་འདྲའི་ཆེ་བ་ལ། གྲུའི་འཁྲིས་སུ་དེ་ལས་ཀྱང་ཆེ་བའི་གྲུ་ཞིག་བཏགས་ཡོད་པ་དང་གཉིས་སུ་མེད། ཁོང་གིས་ཞགས་པ་དུམ་ཞིག་གཏུབས་ནས་ཉའི་མ་མགལ་དང་ཡ་མགལ་རིང་པོ་ལྷན་དུ་མདུད་པས་བཅིངས། ཁོའི་ཁ་གདངས་མི་ཐུབ་པར་གྱུར་ན་གྲུ་ཡང་སང་སང་འཁེན་ཐོགས་མེད་པར་འགྲུལ་སྐྱོད་ཐུབ། དེ་ནས་ཁོང་གིས་གཡོར་ཤིང་བསླངས་ཏེ་ཉ་ཀྱུར་སྤྱོད་པའི་དབྱུག་པ་དང་སྨད་སྟེགས་བཀལ། ལྷན་པ་བརྩེགས་པའི་འཕྱར་བ་ཕུབ་ནས་གྲུ་གཏོང་འགོ་ཚུགས། གྲུ་གསེང་དུ་ཉལ་མ་བསྙེས་འཁོད་དེ་ལྷོ་ནུབ་མཚམས་སུ་ཁ་གཏད་ནས་ཕྱིན་ནོ། 
ཁོང་ལ་ཕྱོགས་སྟོན་འཁོར་ལོས་ལྷོ་ནུབ་མཚམས་སྟོན་པའི་དགོས་པ་མ་མཆིས། དུས་རླུང་ལུས་ཐོག་ཏུ་ལྡང་བའི་ཚོར་སྣང་དང་གྲུ་འཕྱོར་གྱི་སྒུལ་ཕྱོགས་ཁོ་ནས་རྟོགས་ཐུབ། དེ་བས་ཁོ་བོས་ལྡེ་མིག་དབྱིབས་ཀྱི་ཟན་བརྫུས་བཏགས་པའི་ཞགས་པ་ཕྲ་མོ་ཞིག་གློད་དེ་ཉ་རེ་ཟུང་འཛིན་ནས་ཟོས་ན་དགའ། ཁ་སྦངས་ཙམ་བྱས་ཀྱང་ཆོག་སྙམ། འོན་ཀྱང་ཁོང་ལ་ལྡེ་མིག་དབྱིབས་ཀྱི་ཟན་བརྫུས་རྙེད་མེད་ལ་ཉ་ཧྲ་ཏིང་ཡུའི་ཡང་ཚང་མ་རུལ་ཟིན། དེས་ན་ཁོང་གིས་གྲུ་དང་འཕྲད་པའི་མཚོ་རྩྭ་རྟ་རྔ་སེར་པོ་ཕོན་གཅིག་ཉ་ཀྱུས་བཀུག་ནས་དེ་དཀྲུག་ཙམ་དཀྲུག་ཙམ་བྱས་ཏེ་གསེང་དུ་ཡོད་པའི་ཤཱ་སྨི་གྲུ་ཆུང་གི་པང་གཅལ་ཐོག་ལྷུང་དུ་བཅུག ཤཱ་ཕྲུག་ཁྱུ་ཞིག་མཆོངས་ལྡིང་བྱེད་བཞིན་རྐང་པ་རྡེག་བཞིན་བྱེ་ཤིག་དང་མཚུངས། རྒད་པོས་མཐེ་བོང་དང་ཟ་མཛུབ་ཀྱིས་དེ་ཚོའི་མགོ་བོ་བཙིར་ནས་ཤུན་པ་དང་མཇུག་མ་ཡང་ལྷན་གཅིག་མིད། དེ་ཚོ་ཧ་ཅང་ཆུང་མོད་འཚོ་བཅུད་ཆེ་ལ་བྲོ་བ་ཞིམ་པོ་ཡོད་པ་ཁོང་གིས་ཤེས་ཀྱི་ཡོད། 
རྒད་པོའི་དམ་བིའི་ནང་ཆུ་ཧུབ་དོ་ལྷག་ཡོད། ཤཱ་སྨི་བཟས་རྗེས་ཁོང་གིས་དེ་ནས་ཧུབ་ཕྱེད་ཙམ་བཏུངས། གྲུ་ཆུང་དེའི་མཐུན་རྐྱེན་ལ་གཞིགས་ན་འགྲུལ་སྐྱོད་བྱེད་པ་ཞན་པོ་མ་ཡིན། ཁོང་གིས་ཁ་ལོའི་ཡུ་བ་མཆན་ཁུང་ནང་དུ་བཅུག་ནས་ཁ་ལོ་བསྒྱུར་དུས་ཉ་དེ་རིག་ཐུབ་ཀྱི་ཡོད། རང་གི་ལག་གཉིས་ལ་བལྟ་ཙམ་བྱེད་པ་དང་སྒལ་གཞུང་གྲུ་ལ་བསྙེས་ཡོད་པ་ཚོར་དུས་འདི་ནི་མངོན་སུམ་ཡིན་པ་ལས་རྨི་ལམ་མིན་པ་རྟོགས། སྐབས་ཤིག་རིང་། བྱ་བ་ལམ་དུ་ལྷོངས་མེད་སྟབས་ཁོང་ལ་སེམས་སྡུག་ཆེན་པོ་བྱུང་ནས་འདི་རྨི་ལམ་ཡིན་གྱི་རེད་སྙམ་པ་བྱུང་། ཕྱིས་སུ་ཉ་ཆུ་ཁར་མཆོངས་ནས་མར་ལྷུང་བའི་གོང་སྒུལ་ཙམ་མེད་པར་བར་སྣང་དུ་དཔྱངས་བ་མཐོང་བའི་སྐད་ཅིག་མར་ཁོང་ལ་དེ་རུ་ལྐོག་གྱུར་ཆེན་པོ་ཧང་སངས་དགོས་པ་ཞིག་ཡོད་པར་ཡིད་ཆེས་སོ། སྐབས་དེར་ཁོང་གིས་གསལ་པོ་རིག་མི་ཐུབ་མོད་ད་ནི་སྔོན་ཆད་ལྟར་གསལ་གསལ་ཐིང་ཐིང་རིག་ཐུབ་ཀྱི་ཡོད། 
ད་ཆ་ཁོང་གི་ཉ་དེ་འདི་རུ་ཡོད་པ་དང་ལག་པ་དང་སྒལ་པ་ཡང་རྨི་ལམ་ནང་གི་བྱ་དངོས་མ་ཡིན་པ་རྟོགས། ལག་པ་འདི་གཉིས་གང་མགྱོགས་་དྲག་སྐྱེད་ཡོང་བར་ངེས། ཁྲག་མང་པོ་ཐོན་པས་མཚོ་ཆུས་སྨན་བཅོས་ཡག་པོ་བྱེད་ཀྱི་རེད། མཚོ་ཁུག་ངོ་མའི་ཆུ་ནག་ཐིང་ཐིང་དེ་འཇིག་རྟེན་ཐོག་གི་སྨན་རྫས་རྩེ་གྲ་ཡིན། ཁོ་བོས་ཤེས་པ་དྭངས་གསལ་དུ་འཁྱོངས་ཐུབ་ན་འགྲིགལག་པ་གཉིས་ཀས་རང་རང་སོ་སོའི་ནུས་པ་བཏོན་ཡོད། ངེད་ཅག་གིས་འགྲུལ་སྐྱོད་ལེགས་པོ་བྱེད་བཞིན་ཡོད། ཉའི་ཁ་ཟུམ་ཞིང་མཇུག་མ་ལྷེབ་ཙམ་ལྷེབ་ཙམ་ཀེར་ནས་ང་ཚོས་བུ་སྤུན་ཇི་བཞིན་འགྲུལ་སྐྱོད་བྱེད་ཀྱི་ཡོད་སྙམ། དེ་མུར་ཁོང་མགོ་བོ་ཅུང་ཟད་འཐོམས་པར་གྱུར་ནས་ཉ་དེས་ཁོ་བོ་འཁྲིད་དེ་ཁྱིམ་དུ་ལོག་གི་ཡོད་དམ། ཡང་ན་ཁོ་བོས་ཉ་དེ་འཁྲིད་ནས་ཁྱིམ་དུ་ལོག་གི་ཡོད་དམ་སྙམ། 
གལ་ཏེ་ཁོ་བོས་ཉ་གྲུའི་ལྟག་རྒྱབ་ནས་འདྲུད་ཡོང་གི་ཡོད་ཚེ་དོགས་འཆར་ཅི་ཡང་མེད། གལ་སྲིད་ཉ་འདིའི་གདོང་སྟོན་རྒྱུ་མེད་པར་གྱུར་ནས་གྲུ་ཆུང་ཐོག་བསྐྱུར་ཡོད་ན་ཡང་ཐེ་ཚོམ་ཟ་དགོས་དོན་མི་འདུག་སྙམ། འོན་ཏེ་ཉ་དང་རྒད་པོ་ཆ་སྒྲིག་ནས་འགྲུལ་སྐྱོད་བྱེད་པས་ཁོང་གི་སེམས་སུ་ཁོ་རང་དགའ་པོ་བྱུང་ན་ང་འཁྲིད་དེ་ཁྱིམ་དུ་ལོག་ནའང་འགྲིགཁོ་བོས་གཡོ་ཇུས་ལ་བརྟེན་ནས་རྒྱལ་བ་ཙམ་རེད། མ་གཞི་ནས་དེས་ཁོ་བོར་གནོད་སེམས་བཅངས་མེད་སྙམ། 
ཁོ་ཚོ་འགྲུལ་སྐྱོད་བདེ་བླག་བྱུང་། རྒད་པོས་ལག་པ་མཚོ་ཆུའི་ནང་སྦངས་ནས་ཤེས་པ་དྭངས་དུ་གཏོང་ཅི་ཐུབ་བྱས། སྤྲིན་གྱི་བང་རིམ་ཇེ་སྟུག་ཇེ་མཐོར་སོང་བས་རྒད་པོས་རླུང་བུ་མཚན་གང་རིང་ལྡང་རྒྱུ་ཡིན་པ་དཔོག་སོང༌། རྒད་པོས་ཉ་དེར་ཡང་ཡང་བལྟ་བཞིན་དོན་འདི་མངོན་སུམ་ཡིན་པའི་ངེས་ཤེས་བཙལ་གྱི་ཡོད། འདི་ནི་ཉ་རྡོ་ཟན་ཧྲ་ཡུའི་ཐོག་མ་དེས་དེ་ལ་འཇབ་རྒོལ་བྱེད་པའི་ཆུ་ཚོད་གཅིག་སྔོན་དུ་རེད། 
ཉ་རྡོ་ཟན་འདི་ནི་རང་དགར་ཐོན་བྱུང་བ་མ་ཡིན། ཁྲག་དམར་སྨུག་དེ་དག་མཚོ་གཏིང་དབྱིན་ལེ་གཅིག་གི་ཟབ་སར་སིམ་ཞིང་བརྡལ་བའི་སྐབས་ཁོས་མཚོའི་གཏིང་ནས་ཡར་འོངས་བ་ཡིན། ཁོས་དེ་ལྟར་མྱུར་སྟབས་ངང་ཤོར་ཡོང་དུས་ཅི་ལ་ཡང་མི་འཛེམས་པས་མཐིང་མདོག་གི་མཚོ་ཁ་ཡང་བརྟོལ་ནས་ཉི་འོད་ཀློང་དུ་ཐོན་བྱུང་། དེ་མུར་ཁོས་མཚོའི་ནང་ལོག་པས་དམར་དྲི་འཐུལ་ཡུལ་ཚོར་ནས་གྲུ་ཆུང་དང་ཉ་དེས་བརྒྱུད་པའི་ལམ་ཐིག་དེད་དེ་འཁྱུག་ཕྱིན་སོང་། 
སྐབས་རེ་ཁོས་དྲི་དེ་བོར་གྱི་ཡོད། ཡིན་ཡང་གང་ལྟར་དྲི་ཡང་བསྐྱར་ཚོར་བའམ་དྲི་ཅུང་ཟད་ཚོར་མ་ཐག་ལམ་སེང་རྗེས་ཟིན་ཅི་ཐུབ་བྱེད། དེ་ནི་ཉ་རྡོ་ཟན་ཐལ་མདོག་ཆེན་པོ་ཞིག་སྟེ་ལྷན་སྐྱེས་ལུས་བོངས་སྟོབས་དང་ལྡན་ལ་མཚོའི་ནང་འཁྱུག་རྩལ་མྱུར་ཤོས་ཀྱི་ཉ་ལྟར་འཁྱུག་ཐུབ་ཅིང་ཁོའི་ཡ་མགལ་མ་མགལ་ཕུད་ལུས་ཀྱི་ཆ་ཤས་ཀུན་ཤིན་ཏུ་མཛེས། དེའི་སྒལ་པ་གྲི་ཉ་བཞིན་སྔོ་ལ་གྲོད་པ་དངུལ་གྱི་མདོག་ཁ། ཉ་ལྤགས་འོད་ཐིང་ཐིང་ཡི་གར་འོང་བ་ཡོད། ཁོའི་དམ་དུ་བཙུམས་པའི་ཁ་ཆེན་པོ་དེ་ཕུད་བྱད་དབྱིབས་གྲི་ཉ་དང་འདྲ། ཁོས་ཆུའི་འོག་ཏུ་མྱུར་བར་འཁྱུག་བཞིན་མཐོན་པོར་སྒྲེང་བའི་སྒལ་ཟེས་གྲི་གུག་ལྟར་ཆུ་ངོས་གཤགས་ཏེ་འདར་ཙམ་ཡང་མི་བྱེད། དམ་དུ་ཟུམ་པའི་མཆུ་ཏོ་ཟུང་གི་ནང་སོ་སྟར་པ་བརྒྱད་ཡོངས་རྫོགས་སྦུག་ཏུ་ཡོར་ནས་ཡོད་པ་དེ་དག་མིའི་མཛུབ་མོས་སྡེར་མོ་བཞིན་རུབ་དང་མཚུངས། དེ་ནི་ཉ་རྡོ་ཟན་གཞན་དང་མི་འདྲ་བར་གཏོར་གཟུགས་མིན། དེ་ཚོ་ཧ་ལམ་རྒད་པོའི་མཛུབ་མོ་ལྟར་རིང་ལ་གཞོགས་གཉིས་ཀར་གྲིའི་དངོ་བཞིན་རྣོ་བའི་མཆེ་བ་ཡོད། ཉ་འདིའི་རིགས་སྐྱེས་མ་ཐག་ནས་མཚོའི་ནང་གི་ཉ་ཚང་མར་ལོངས་སྤྱོད་བྱེད་ཅིང་འཁྱུག་རྩལ་མྱུར་ཞིང་ཐང་ལ་ཤེད་ཤུགས་ཆེ་བ། མཚོན་ཆ་རྣོ་བས་ཕ་རོལ་པོ་ལས་རྣམ་པར་རྒྱལ་གྱི་ཡོད། ཁོས་ཁྲག་གི་དམར་དྲི་སོས་པ་ཚོར་ཏེ་ད་ལྟ་མྱུར་ཚད་མགྱོགས་སུ་བཏང་ནས་སྒལ་ཟེ་སྔོན་མོས་ཆུ་ངོས་བརྟོལ་བཞིན་མཆིས། རྒད་པོས་ཁོ་ཚུར་འཁྱུག་ཡོང་བ་རིགའདི་ནི་འཇིགས་སྣང་སྤུ་ཙམ་མེད་པར་སྣང་བ་གང་དྲན་མཐའ་གཅིག་ཏུ་བྱེད་མཁན་གྱི་ཉ་རྡོ་ཟན་ཞིག་ཡིན་པ་ཚོད་དཔག་ཐུབ། ཁོང་གིས་ཉ་དབྲག་བཏོན་ནས་ཐག་པར་དམ་དུ་བཏགས་ཞོར་ཉ་རྡོ་ཟན་མདུན་ཕྱོགས་སུ་འཁྱུག་ཡོང་བར་བལྟས། ཐག་པ་ཐུང་སོང་། ཁོང་གིས་གཏུབས་ནས་ཉ་འདོགས་བྱེད་དུམ་བུ་དེ་ཐུང་འདུག སྐབས་འདིར་རྒད་པོའི་རིག་པ་དྭངས་ཤིང་གསལ་ལ་སེམས་ཤུགས་རྒྱས་རུང་རེ་བ་ཆེན་པོ་བཅངས་མེད། ཁོང་གི་སེམས་སུ་ལྟས་བཟང་དྲགས་ན་ཡུན་མི་རིང་སྙམ། ཁོང་གིས་ཉ་རྡོ་ཟན་ཉེ་སར་བཅར་བར་བལྟ་ཞོར་ཉ་ཆེན་པོ་དེར་བལྟ་ཙམ་བྱེད། འདི་ངོ་མ་རྨི་ལམ་ཞིག་དང་འདྲ་བ་ལ། དེས་འཇབ་རྒོལ་བྱེད་པ་ཁོ་བོས་འགོག་ཐབས་བྲལ་མོད་གཅིག་བྱས་ན་གསོད་ཐུབ་ཡོང༌། ཉ་རྡོ་ཟན། dentuso (རལ་གྲིའི་སོ་ཅན་) ད་ཁྱོད་རླུང་རྟ་རྒུད་པ་རེད་སྙམ། 
ཉ་རྡོ་ཟན་གྱིས་འཕུར་བ་ལྟར་གྲུའི་འཁྲིས་སུ་བཅར་ཏེ་ཉ་དེར་འཇབ་རྒོལ་བྱེད་སྐབས་རྒད་པོས་དེས་ཁ་གདངས་བ་དང་ཁོ་པའི་མིག་ཡ་མཚན་ཅན་གཉིས་མཐོང༌། ཁོས་ཉ་རོའི་མཇུག་མའི་ཐོད་དུ་སོ་བཏབ་ནས་སོ་འཆའ་བའི་སྒྲ་ཀ་ཀྲེ་ཀ་ཀྲེ་ཞེས་གྲགས་ཡོང་། ཆུ་ཁར་ཉ་རྡོ་ཟན་གྱི་མགོ་བོ་འཕྱུང་ནས་སྒལ་གཞུང་ཐོན་པའི་སྒང་ཡིན། རྒད་པོས་ཉ་ཆེན་པོ་དེའི་ཤ་ལྤགས་དབྲལ་བའི་སྒྲ་ཐོས་པས་ན་ཉ་དབྲག་ཐུར་དུ་ཤེད་ཀྱིས་རྡེག་ནས་ཉ་རྡོ་ཟན་གྱི་སྤྱི་བོར་བསྣུན། 
ཏག་ཏག་དེའི་མིག་ཟུང་དབར་གྱི་ཐིག་དེ་དང་སྣ་ཁུང་ནས་ལྟག་རྒྱབ་མཐུད་པའི་ཐིག་དེའི་བསྣོལ་མཚམས་སུ་ཐད་དུ་ཕུག་ཡོད། ཐིག་འདི་གཉིས་མངོན་ཆུང་བས་ཡེ་ནས་མེད་པ་ལྟར་སྣང༌། ལྗིད་ཀྱིས་ནོན་ཞིང་རྣོ་ངར་ཅན་གྱི་ཉ་མགོ་མཐིང་མདོག་དེ་དང་མིག་ཆེན་པོ་གཉིས། དེ་མིན་ཀ་ཀྲེའི་སོ་སྒྲ་སྒྲོག་བཞིན་ཐམས་ཅད་ཁྱུར་མིད་གཏོང་བའི་མགལ་རུས་ཟུང་ཕྱིར་མངོན། འོན་ཏེ་དེ་གར་ཀླད་ཞོ་ཡོད་པས་རྒད་པོས་དེར་གཏད་དེ་བསྣུན་སྲིད། ཁོང་གིས་ལུས་ཤུགས་ཡོད་རྒུས་ཁྲག་གིས་འཚོས་པའི་ལག་པས་ཉ་དབྲག་ལེགས་པོ་ཞིག་ཁོ་པར་བསྣུན། བསྣུན་པའི་ཚེ་རེ་བ་འཆང་མེད་ཀྱང་སེམས་ཤུགས་དང་གདུག་པའི་ཀུན་སློང་ངན་པ་བཅངས་ཡོད། 
ཉ་རྡོ་ཟན་གྱིས་ཁ་སློག་བྱུང༌། རྒད་པོས་ཁོའི་མིག་ནང་གི་གསོན་ཤུགས་མེད་པ་མཐོང་། ཡང་དེ་མུར་ཁ་སློག་ནས་ཐག་བསྐོར་གཉིས་རང་གིས་རང་ལ་འཁྲིལ་སོང༌། རྒད་པོས་ཉ་རྡོ་ཟན་འདི་འཆི་ལ་ཉེ་བ་རྟོགས་མོད་ཁོས་དེ་ལྟར་ཕམ་མི་འདོད། ད་ནི་དེས་གྲོད་པ་གནམ་དུ་བསྟན་ནས་མཇུག་མ་རྡེབ་ཀྱིན་མགལ་རུས་གཉིས་ཀྱིས་ཀ་ཀྲེའེ་སོ་སྒྲ་འཆའ་བཞིན་མྱུར་གྲུ་ཞིག་ལྟར་ཆུ་ཁར་ཐོན་བྱུང་། ཁོ་པའི་མཇུག་མས་ཆུ་རྙོག་ནས་ལྦུ་དཀར་ཆལ་ཆིལ་འཕྱོ་བ་དང་ལུས་ཀྱི་བཞི་ཆ་གསུམ་ཆུ་ཁར་བཏོན་བྱུང༌། མཚམས་འདིར་ཐག་པ་དམ་པར་གྱུར་ནས་འཁྲུག་ཙམ་བྱས་ཏེ་པང་ཞེས་ཆད་དོ། ཆུ་ངོས་སུ་ཉ་རྡོ་ཟན་རེ་ཞིག་ཁུ་སིམ་པོར་གནས་ཤིང་རྒད་པོས་ཁོ་ལ་ལྡིར་ནས་ཡོད། དེ་མུར་དལ་བུ་དལ་བུར་ཆུ་གཏེར་ཀློང་དུ་དིམ་མོ། 
ཁོས་ཉ་ཤ་པང་བཞི་བཅུ་ཙམ་བཟས་ཚར་འདུག་ཅེས་རྒད་པོ་སྐད་ཤོར། 
དེས་ཁོ་བོའི་ཉ་དབྲག་ཡང་འཁྱེར་སོང་། དེ་མིན་ཐག་པ་ཕོན་ཆེན་ཡོད། ད་ལྟ་ཁོ་བོའི་ཉ་ཤ་འདི་ནས་ཁྲག་ཐོན་གྱི་ཡོད་པས་ཉ་རྡོ་ཟན་གཞན་ཡང་འཁོར་གྱི་རེད་སྙམ། 
ད་ཆ་ཁོང་གིས་ཉ་རོ་དེར་བལྟ་བ་སེམས་ཀྱིས་མི་བཟོད། དེ་ནི་ཁོ་ལ་སོ་བཏབ་ནས་བལྟ་བཟོ་མེད་པར་གྱུར་བས་ཡིན། ཉ་མོར་འཇབ་རྒོལ་ཕོག་དུས་ཁོང་རང་ཉིད་ལ་འཇབ་རྒོལ་ཕོག་པ་ལྟར་སྣང་། ཁོ་བོས་རང་གི་ཉ་ལ་འཇབ་རྒོལ་བྱེད་པའི་ཉ་རྡོ་ཟན་དེ་བསད་པ་ཡིན། དེ་ནི་ཁོ་བོས་ད་ཕན་མཐོང་བའི་denduso ཉ་རྡོ་ཟན་ཆེ་ཤོས་དེ་རེད། ཡང་ན་དེ་ལས་ཆེ་བ་རིག་མྱོང་བ་ཨེ་ཡིན་སྙམ། 
ཁོང་གི་བསམ་པར་ལྟས་བཟང་ཐལ་ཆེ་ན་ཡུན་མི་རིང༌། འདི་ནི་རྨི་ལམ་ཡིན་པ་ཤོག ཁོ་བོས་ཉ་འདི་ཡེ་ནས་ཟིན་ཐུབ་མེད་པར་ད་ལྟ་ཁེར་རྐྱང་ངང་མལ་ཁྲིའི་སྟེང་གི་ཚགས་པར་རྙིང་སོང་ཐོག་ཉལ་ཡོད་པ་ཤོག ཡིན་ནའང་མི་ནི་ཕམ་ཉེས་གཟེད་བའི་ཆེད་དུ་མི་ཡུལ་དུ་སྐྱེས་པ་མ་ཡིན། མི་ཞིག་རྩ་མེད་བཟོ་ཐུབ་རུང་མགོ་བོ་སྒུར་དུ་འཇུག་མི་ཐུབ། བློ་ཕམ་པ་ཞིག་ལ་ཁོ་བོས་ཉ་འདི་བསད་ཟིན་པ་རེད། ད་ནི་རླུང་རྟ་གུད་པའི་དུས་དེ་ཟིན་ལ་ཉེ་མོད་ཁོ་བོར་ཉ་དབྲག་ཀྱང་མེད། ཉ་རྡོ་ཟན་རལ་གྲིའི་སོ་ཅན་དེ་ནི་གདུག་རྩུབ་ཆེ་ལ་འཇོན་ཐང་ལྡན་པ། སྟོབས་དང་ལྡན་ཞིང་སྤྱང་གྲུང་དོད་པོ་ཞིག་རེད། འོན་ཀྱང་ཁོ་བོ་དེ་ལས་སྤྱང་བ་ཡོད། ཡང་ན་དེ་འདྲ་མ་ཡིན། ཁོ་བོའི་མཚོན་ཆ་དེ་ལས་ཐུ་བ་ཡོད་པས་ཡིན་སྙམ། 
ད་མནོ་བསམ་གཏོང་དགོས་མ་རེད། རྒད་པོ། འགྲུལ་ཐིག་འདི་ནས་སྐྱོད་དང་། སྐབས་སུ་བབས་ན་ཁ་གཏད་གཅོག་ཆོག་གི་རེད་ཅེས་བཤད། འོན་ཏེ་ཁོ་བོས་འདང་རྒྱག་དགོས་པཱ། ད་ཆ་ཁོ་བོར་འདི་མ་གཏོགས་ལྷག་མེད། འདི་མ་གཏོགས། དེ་མིན་དབྱུག་རྩེད་སྤོ་ལོ་ཡོད་པ་རེད། ཕོ་ཁྱོ་ག་རྡི་མ་ཅིའུས་ཁོ་བོས་ཉ་དེའི་སྤྱི་བོར་བསྣུན་སྟངས་ལ་མཉེས་པོ་ཨེ་ཡོད་ན། འདི་ཧ་ལས་དགོས་པ་གང་ཡང་མ་ཡིན། སྐྱེ་བོ་སུ་ཡིན་ཡང་སྒྲུབ་ཐུབ། འོན་ཀྱང་ཁྱོད་ཀྱིས་ཁོ་བོའི་ལག་རྨས་མ་གཉིས་ཀྱིས་རུས་ཚེར་ལྟར་གེགས་བཟོ་སྲིད་སྙམ་ཡོད་མེད་ཁོ་བོས་ཤེས་མ་སོང་། ཐེངས་ཤིག་ཆུ་རྐྱལ་རྒྱག་སྐབས་མཚོ་ཉ་ཡའོ་ཡུའི་ཞིག་རྡོག་བརྫིས་ཐེབས་ནས་དེས་སོ་བཏབ་རྐྱེན་བྱིན་པ་སྦྲིད་དེ་ན་ཟུག་བསྲན་དཀའ་བ་བྱུང་མ་གཏོགས་ཁོ་བོའི་རྟིང་པར་སྐྱོན་ཆག་གང་ཡང་བྱུང་མྱོང་མེད་སྙམ། 
རྒད་པོས་སེམས་སྐྱིད་པའི་དོན་འདྲ་སྙམ་ནས་སྡོད་ཅིགསྐར་མ་རེ་རེ་ཡོལ་ན་ཁྱིམ་དང་ཇེ་ཉེར་ཕྱིན་པ་རེད། ཉ་ཤ་པང་བཞི་བཅུ་བོར་ཡང་ཁྱོད་འགྲུལ་བཞུད་བྱེད་བདེ་རུ་ཕྱིན་ཡོད་ཅེས་ཟེར། མཚོ་རྒྱུན་གྱི་ཀློང་དུ་འབྱོར་དུས
དོན་ཇི་ལྟ་བུ་ཐོན་རྒྱུ་ཡིན་པ་ཁོང་གིས་གསལ་པོ་ཤེས་མོད་ད་ཆ་འུ་ཐུག་ཤིང་ཐབས་ཟད་དོ། 
མ་རེད། ཐབས་ཤེས་ཡོད། ཁོ་བོས་སྐྱ་བ་ཞིག་གི་ཡུ་བར་གྲི་འདོགས་ཆོག་ཅེས་བཤད་དེ་མཆན་ཁུང་འོག་ཏུ་ཁ་ལོའི་ཡུ་བ་བཅུག རྐང་པ་ཡ་གཅིག་གིས་དར་ཐག་བསྣན་ཏེ་དེ་ལྟར་ལས་འགོ་ཚུགས། 
འགྲིག་སོང༌། ཁོ་བོ་སྔར་བཞིན་རྒད་པོ་ཡིན་ཡང་གོ་མཚོན་མེད་པ་མ་རེད་ཅེས་ཟེར། 
སྐབས་འདིར་རླུང་བུ་ལྡང་ཤེད་ཆེ་རུ་ཕྱིན་ནས་ཁོང་གི་གྲུ་ཤར་རེར་སྐྱོད་བཞིན་ཡོད། ཁོང་གིས་ཉའི་སྟོད་ཁོག་ལ་ཅེར་བས་རེ་བ་ཅུང་ཟད་འཕེལ་བྱུང༌། 
སེམས་སུ་རེ་བ་དོར་ན་གླེན་པའི་རྟགས་ཡིན། མ་ཟད། ཁོ་བོས་བསམ་ན་འདི་ནི་སྡིག་ཉེས་ཤིག་རེད། སྡིག་ཉེས་བསམ་དགོས་མ་རེད། བར་ཆད་མང་པོ་འཕྲད་བྱུང་། ད་དུང་སྡིག་ཉེས་གང་ཞིག་བསམ་དགོས། ཁོ་བོས་ནི་འདི་ལ་ཆ་རྒྱུས་ཡེ་ནས་མེད་སྙམ། འདི་ཁོ་བོས་མི་ཤེས་ལ་ཡིད་ཆེས་ཡོད་མེད་ཀྱང་ཤོད་ཚོད་མི་སྤོབས། ཡང་ན་ཉ་འདི་བསད་པ་ནི་སྡིག་ཉེས་ཤིག་ཡིན་སྲིད། ཕལ་ཆེར་ཡིན་གྱི་རེད། མ་གཞི་ཁོ་བོས་རང་ཁ་རང་གསོ་དང་སྐྱེ་བོ་དུ་མའི་དགོས་མཁོ་སྐོང་ཆེད་ལས་འདི་འདྲ་བརྩམས་པ་ཡིན་མོད་གཏམ་གྱི་རྡོག་ཁ་སྒྲིལ་ན་ལས་བྱ་བ་ཐམས་ཅད་སྡིག་ཉེས་ཡིན་འདུག དེས་ན་སྡིག་ཉེས་ཡིན་མ་བསམ་ཞིག ད་བསམ་རུང་ཕྱིས་དྲགས་པ་རེད། སྐྱེ་བོ་ལ་རེས་དངུལ་འཁྱེར་ནས་ལས་འདི་བྱེད་ཀྱི་ཡོད། ཁོ་པ་ཚོ་འདང་རྒྱག་ཏུ་ཆུགས། ཁྱོད་ཀྱི་ལས་ལ་ཉ་པ་བསྐོས་ཡོད་པ་ནི་ཉ་དེའི་ལས་སུ་ཉ་ཡི་སྐྱེ་བ་ལེན་དགོས་པ་དང་གཅིག་མཚུངས་ཡིན། ཕོ་རབ་ལྡི་མ་ཅིའུ་ཡི་ཕ་རྒན་ཇི་བཞིན་འཕགས་པ་སྦི་ལྡ་ལུ་ཡང་ཉ་པ་ཡིན། འོན་ཏེ་རང་ཉིད་དང་ཐེ་གཏོགས་ཡོད་པའི་བྱ་བ་ཐམས་ཅད་ལ་བསམ་གཞིགས་བྱ་རྒྱུར་ཁོང་དགགའ་པོ་ཡོད། དེབ་དང་ཚགས་པར་བལྟ་རྒྱུ་མེད་ལ་སྒྲ་བསྡུ་འཕྲུལ་འཁོར་ཡང་མེད་སྟབས་ཁོང་གིས་མནོ་བསམ་གང་བྱུང་གཏོང་ཞིང་སྡིག་ཉེས་ཁོ་ན་སྙམ། ཁྱོད་ཀྱིས་ཉ་ཤ་བཙོངས་ནས་བཟའ་བཅའ་ཉོས་ཏེ་རང་ཁ་གསོ་ཕྱིར་ཙམ་མ་ཟད་ལ་རྒྱ་མ་ཤོར་བའི་ཆེད་དུ་བསད་པ་རེད། གང་ཡིན་ཞེ་ན་ཁྱོད་ནི་ཉ་པ་ཡིན་པས་སོ། ཁོ་གསོན་པོར་འཚོ་དུས་ཁྱོད་ཀྱིས་བརྩེ་ཞེན་འཆང་གི་ཡོད་ལ་ཁོ་འཆི་ཟིན་རུང་ཁྱོད་ཀྱིས་ཞེན་ཆགས་བྱེད། ཁྱོད་ཀྱིས་ཁོ་པར་བརྩེ་བ་འཆང་ན་བསད་ཀྱང་སྡིག་ཉེས་མ་ཡིན། ཡང་ན་སྡིག་ཉེས་དེ་བས་ཆེ་བ་ཞིག་ཨེ་ཡིན་སྙམ་གྱི་ཡོད། 
རྒད་པོ། ཁྱོད་ཀྱིས་བསམ་རྒྱུ་མང་དྲགས་སོང་ཞེས་ཁོང་གིས་ཁེར་ལབ་བརྒྱབ། འོན་ཀྱང་ཁྱོད་ཀྱིས་ཉ་རྡོ་ཟན་རལ་གྲིའི་སོ་ཅན་དེ་གསོད་འདོད་ཆེན་པོ་ཡོད། ཁོ་ཡང་ཁྱོད་ལྟར་ཉ་གསོན་པོ་བཟས་ཏེ་ཚེ་སྲོག་སྐྱོང་དགོས། ཁོ་རང་རུལ་ཟན་སྲོག་ཆགས་མ་ཡིན་ལ་ཉ་རྡོ་ཟན་གཞན་ཇི་བཞིན་ཕར་རྒྱུག་ཚུར་རྒྱུག་ངང་ལྟོ་བ་རྒྱགས་ཐབས་བྱེད་པ་ཙམ་མ་ཡིན། ཁོ་ནི་མཚར་སྡུག་ལྡན་ལ་གུས་བཀུར་ཞུ་འོས་པ་ཞིག་ཡིན། གང་ལའང་དཔའ་མི་ཞུམ་སྙམ། ཁོ་བོས་རང་སྲུང་བྱ་ཆེད་དེ་བསད་པ་ཡིན་ལ་བསད་ཀྱང་བདེ་པོ་བྱུང་ཞེས་སྨྲས། དེ་མིན་བྱ་དངོས་ཀུན་གྱིས་ཐབས་དང་རྩལ་མི་གཅིག་པ་མ་གཏོགས་ཕན་ཚུན་འདུལ་གྱི་ཡོད། ཉས་ཁོ་བོ་གསོ་བ་དང་ཆབས་ཅིག་མགྱོགས་པོ་གསོད་པ་ཡང་འདུགབུ་དེས་ཁོ་བོ་གསོན་ཐུབ་པ་བྱེད་ཀྱི་ཡོད། ཁོ་བོས་རང་ཉིད་བསླུ་ཐལ་ཆེ་མི་རུང་སྙམ། 
ཁོང་གིས་གྲུ་གཤོག་ཕྱི་རུ་ལུས་བསྲིངས་ཏེ་ཉའི་ལུས་ལས་ཉ་རྡོ་ཟན་གྱིས་སོ་བཏབ་ས་དེ་ནས་ཤ་ལྷེབ་ཙམ་གཏུབ་སྟེ་ཟ་བཞིན་ཤ་སྤུས་དག་པ་དང་བྲོ་བ་ཆེ་བ། མནོག་ལ་གཤེར་ཁུ་མང་བ་སྒོ་ཟོག་གི་ཤ་དང་མི་འདྲ། 
འོན་ཀྱང་དམར་པོ་མིན་པའི་ཚོར་བ་བྱུང༌། རྩ་རྒྱུས་ཏོག་ཙམ་ཡང་མེད་པས་ཁྲོམ་རར་འཚོང་ན་གོང་ཆེན་པོ་རག་གི་ཡོད་པ་ཁོང་གིས་ཤེས་ཀྱི་ཡོད། འོན་ཏེ་ཁོའི་དམར་དྲི་ཆུའི་ནང་དུ་ཁྱབ་པ་འགོག་ཐབས་བྲལ་བས་ད་ནི་རླུང་རྟ་གུད་པའི་དུས་དེ་མྱུར་དུ་འཆར་རྒྱུ་ཡིན་པ་རྒད་པོས་རྟོགས་ཡོད། 
རླུང་བུ་རྒྱུན་ཆད་མེད་པར་ལྡང་བྱུང༌། བྱང་ཤར་ངོས་སུ་ཅུང་ཟད་བསྒྱུར་བ་ལས་ཁོང་གིས་དེ་འཇགས་རྒྱུ་མིན་པ་ཚོར། རྒད་པོས་མདུན་དུ་བལྟ་སྐབས་གྲུ་གཡོར་ལྷེབ་ཙམ་མི་སྣང་ལ་གྲུ་གང་རུང་ཞིག་གི་གྲིབ་མའམ་དུ་བ་འཕྱུར་བ་རིག་རྒྱུ་མེད། ཁོང་གི་གྲུ་མགོའི་འོག་ཏུ་མཆོངས་ལྡིང་བྱེད་པའི་འཕུར་ཉས་གཞོགས་གཉིས་སུ་བྲོས་པ་དང་གསེར་མདོག་གི་མཚོ་རྩྭ་རྟ་རྔ་ལས་གཞན་བྱ་བྱིའུ་ཞིག་ཀྱང་མ་མཐོང་། ད་ནི་ཁོང་གིས་མཚོ་འགྲུལ་ཆུ་ཚོད་གཉིས་བཞུད་ཟིན་ནས་གྲུ་གསེང་དུ་ངལ་གསོ་གི་ཡོད། མཚམས་རེ་ཉ་མཱ་ལིན་ཡུའི་ཆེན་པོའི་ལུས་ནས་ཤ་ལྷེབ་ཙམ་ཐོགས་ཏེ་ཟ་གིན་ངལ་དུབ་གསོས་ནས་ལུས་སྟོབས་རྒྱས་པར་བྱེད། སྐབས་འདིར་ཁོང་གིས་ཉ་རྡོ་ཟན་ཆེན་མོ་གཉིས་ལས་སྔོན་ལ་ཐོན་ཡོང་བ་དེ་མཐོང་སོང༌། 
"A y"ཞེས་ཁོང་སྐད་ཤོར། ཐ་སྙད་འདི་ནི་བསྒྱུར་ཐབས་མེད་པ་ཡང་ན་མི་ཞིག་གི་ལག་ཟུང་གཟེར་གྱིས་ཕུག་ནས་ཤིང་ལ་བཏབ་པའི་ཚེ་དབང་མེད་དུ་ཤོར་བའི་སྨྲེ་ངག་ལྟར་ཡིན་སྲིད། 
ཉ་རྡོ་ཟན་ Ga1ano (སི་པན་སྐད་ཉ་རྡོ་ཟན་ཁྲ་བོ་) ཁོང་སྐད་ཤོར། ཉ་ཟེ་ཅིག་ཤོས་དེ་ཐོག་མར་ཐོན་ཡོང་བའི་ཉ་དེའི་རྒྱབ་ནས་ཆུ་ཁར་མངོན་བྱུང་། ཁོང་གིས་རྫ་མདོག་གི་ཉ་ཟེ་ཟུར་གསུམ་དང་ཕར་སིག་ཚུར་སིག་བྱེད་པའི་མཇུག་མ་ལས་དེ་ནི་ཏག་ཏག་ཉ་རྡོ་ཟན་ཁྱེམ་སྣ་ཅན་ཡིན་པ་རྟོགས། 
དེ་ཚོས་དམར་དྲི་ཚོར་ནས་དགའ་ཐག་ཆོད་འདུགལྟོགས་དྲགས་པས་མགོ་བོ་འཐོམ་སྟེ་ལན་རེ་དམར་དྲི་བོར་བ་དང་ལན་རེ་དམར་དྲི་ཚོར་གྱིན་སྤྲོ་བས་མྱོས། 
འོན་ཀྱང་གང་ལྟར་ཉེ་བར་བཅར་གྱི་ཡོད། 
རྒད་པོས་དར་ཐག་དམ་པར་བཀྱིགས་ནས་ཁ་ལོ་བཀག དེ་མུར་ཁོང་གིས་ཐོད་ནས་གྲི་བཏགས་པའི་སྐྱ་བ་བླངས། ལག་གཉིས་ན་ཟུག་གིས་མ་བཟོད་པར་སྦྲིད་པས་ག་ལེར་སྒྲེང་དགོས་བྱུང་། དེ་རྗེས་སྦར་མོ་བརྐྱངས་ཏེ་དལ་བུར་སྐྱ་བ་བཟུང་ནས་ལག་ཟུང་ལྷོད་ལ་བབས་སུ་བཅུགལག་གཉིས་དམ་དུ་བསྣོལ་ཏེ་ཟུག་རྔུ་བཟོད་བཞིན་མ་འཁུམ་པ་བྱེད་ཞོར་ཉ་རྡོ་ཟན་ཡོང་བར་བལྟས་ནས་བསྡད། ད་ནི་ཁོང་གིས་དེ་ཚོའི་ཁ་ཞེང་ཆེ་ལ་ཁྱེམ་དང་འདྲ་བའི་ཉ་མགོ་ལེབ་མོ་དང་རྩེ་མོ་དཀར་ལ་ཡངས་བའི་བྲང་ཟེ་རིག་བྱུང་། དེ་ཚོ་ནི་ཉ་རྡོ་ཟན་གདུག་པ་ཅན་ཡིན་ཏེ་དྲི་ངན་ཁ་ཞིང་ཉ་གཞན་ལ་འཚེ་བ་མ་ཟད་ཉ་རོ་རུལ་པ་བཟའ་བ་དང་བཀྲེས་ལྟོགས་ཀྱིས་མནར་དུས་གྲུའི་སྐྱ་བའམ་ཁ་ལོ་ཡང་བཟའ་གི་ཡོད། 
འདི་ཚོས་རྒྱ་མཚོའི་རུས་སྦལ་ཆུ་ཁར་གཉིད་པའི་སྐབས་དང་བསྟུན་ནས་དེ་ཚོའི་རྐང་པ་དང་ཟེ་བ་ལྟ་བུའི་ཡན་ལག་བཟའ་གི་ཡོད། ཤིན་ཏུ་བཀྲེས་ཀྱིས་ཉེན་ཚེ་ཆུའི་ནང་དུ་ཉའི་ཁྲག་གམ་ཡང་ན་བེ་སྣབས་ཀྱི་དམར་དྲི་མེད་རུང་མི་ལ་འཇབ་རྒོལ་བྱེད་ཀྱི་ཡོད། 
རྒད་པོས་ A y ཉ་རྡོ་ཟན་ཁྲ་བོ། ཤོག་དང་། ཉ་ཁྲ་ཚོ་ཟེར། 
དེ་ཚོ་སླེབས་བྱུང༌། འོན་ཀྱང་ཡོང་དུས་ཉ་རྡོ་ཟན་རལ་གྲིའི་སོ་ཅན་དང་མི་འདྲ། ཉ་རྡོ་ཟན་ཞིག་གིས་བསྐོར་བ་བརྒྱབ་ནས་གྲུའི་གཤམ་དུ་འཛུལ་ཏེ་མི་སྣང་བར་གྱུར། དེས་མཆུ་ཏོས་ཉ་རོ་འཐེན་དུས་རྒད་པོར་གྲུ་ཆུང་འཁྱོམ་པའི་སྣང་བ་བྱུང༌། ཅིག་ཤོས་ཀྱིས་ཁོ་པའི་མིག་སེར་པོ་སེར་ག་འདྲ་བས་རྒད་པོ་ལ་ཅེར་ནས་འདུག དེ་འཕྲལ་མྱུར་སྟབས་ངང་འཁྱུག་ཡོང་ནས་ཟོར་བའི་དབྱིབས་ཀྱི་མགལ་རུས་གོང་འོག་གཉིས་ཆེས་ཆེར་གདངས་ཏེ་ཉ་རོའི་ལུས་ཐོག་གི་སོ་བཏབ་ཤུལ་དུ་སོ་བཏབ་སོང་། ཁོའི་རྫ་མདོག་གི་སྤྱི་གཙུག་དེ་བཞིན་སྤྱི་བོ་ནས་རྒྱུངས་པ་སྦྲེལ་མཚམས་ཀྱི་སྒལ་ཚིགས་ཐོག་ཐིག་གསལ་གསལ་ཐིང་ཐིང་ཞིག་ཡོད་པ་རྒད་པོས་རིགརྒད་པོས་སྐྱ་བར་བཏགས་པའི་གྲི་བསྣོལ་མཚམས་དེར་བཙུགས་ནས་ཕྱི་རུ་བཏོན། སླར་ཉ་རྡོ་ཟན་འདིའི་བྱི་ལ་ལྟ་བུའི་མིག་སེར་པོར་བསྣུན། ཉ་རྡོ་ཟན་གྱིས་སོ་བཏབ་པའི་ཉ་རོ་དོར་ནས་ལུས་པོ་ཐུར་དུ་ཡོར། འཆི་ཁར་ད་དུང་སོ་ཐེབས་པའི་ཤ་མིད་ཁྱུར་བཏང་སོང་། 
ཉ་རྡོ་ཟན་ཅིག་ཤོས་དེས་ཉ་རོར་སོ་བཏབ་ནས་གྲུ་ཆུང་ཡམ་ཡོམ་བྱེད། 
རྒད་པོས་དར་ཐག་ལྷོད་དུ་བཏང་ནས་གྲུ་ཆུང་འཕྲེད་དུ་བསྐོར་ཏེ་ཉ་རྡོ་ཟན་གྲུའི་མཐིལ་ནས་ཐོན་དུ་བཅུག
ཉ་རྡོ་ཟན་རིག་མ་ཐག་ཁོང་གིས་གྲུ་གཤོག་ཕྱི་རུ་ལུས་པོ་བསྲིངས་ཏེ་སྐྱ་བ་གཞུ་ཐེངས་གཅིག་གིས་དེ་ལ་དམིགས་ནས་བསྣུན། ཤ་ལ་ཕོག་ནས་ཉ་ལྤགས་སྲ་བས་གྲིས་ཧ་ལམ་འབིགས་མ་ཐུབ། ཐེངས་འདིར་ཁོང་གི་ལག་ཟུང་ལ་ན་ཟུག་བཏང་བ་མ་ཟད་དཔུང་པར་ཡང་ན་ཟུག་བཏང་བྱུང་། འོན་ཀྱང་ཉ་རྡོ་ཟན་གྱིས་བྲེལ་འཚུབ་ངང་ཆུ་ཁར་ཡོང་ནས་སྤྱི་བོ་ཕྱིར་བཏོན་བྱུང༌། རྒད་པོས་དེའི་སྣ་ཁུང་ཆུ་ཁར་ཐོན་ནས་ཉ་རོ་དེར་རེག་པའི་སྐབས་ཁོའི་མགོ་བོ་ལེབ་མོ་དེའི་དཀྱིལ་དུ་དམིགས་ནས་བསྣུན། གྲི་དངོ་བཏོན་ནས་སླར་དེ་རང་དུ་ཉ་རྡོ་ཟན་ལ་བསྣུན། ཁོས་སྔར་བཞིན་ཡ་མགལ་དང་མ་མགལ་དམ་དུ་སྒྲིག་ནས་ཉ་ཤ་བཟུང་སྟེ་མི་གློད། རྒད་པོས་གྲི་བསྣུན་ཐེངས་གཅིག་གིས་ཁོའི་མིག་གཡོན་མ་བརྟོལ་བས་ཉ་རྡོ་ཟན་རང་སར་དཔྱངས་ནས་ལུས། 
རྒད་པོས་ད་དུང་གཟེད་ཨེ་དགོས་ཟེར་བཞིན་དེའི་སྒལ་རུས་དང་ལྟག་པའི་མཚམས་སུ་གྲི་དངོ་བསྣུན། 
གྲི་བསྣུན་སྟབས་ཧ་ཅང་བདེ་བས་ཁོང་གི་དེའི་རུས་སྙི་ཆག་པ་ཚོར། རྒད་པོས་སྐྱ་བ་ཁ་ཕྱིར་སློག་ནས་ཉ་རྡོ་ཟན་གྱི་མགལ་རུས་གསེང་དུ་གྲི་བཙུགས་ཏེ་ཁ་འབྱེད་ཐབས་བྱས། ཁོང་གིས་གྲི་དངོ་གཡུགས་ཙམ་བྱས་པས་ཉ་རྡོ་ཟན་གྱིས་ཁ་གདངས་ནས་བྲོས་ཕྱིན་སོང༌། དེ་མུར་རྒྱུགས་ཤིག ཉ་རྡོ་ཟན་ཁྲ་བོ། དབྱིན་ལེ་གཅིག་ཟིན་པའི་ཆུའི་གཏིང་དུ་བྲོས་ཤིག ཁྱོད་རང་གི་གྲོགས་པོ་འཚོལ་བར་རྒྱུགས། ཁྱོད་ཀྱི་སྐྱེད་མ་ཡིན་ཡང་སྲིད་ཞེས་བཤད། 
རྒད་པོས་གྲི་ཕྱིས་ཙམ་བྱས་ཏེ་སྐྱ་བ་མར་ཕབ། དེ་རྗེས་དར་ཐག་བཙལ་ཏེ་གྲུ་གཡོར་ཕུབ་ནས་གྲུ་ཆུང་སྔར་ལམ་དེད་དེ་འགྲུལ་སྐྱོད་བྱས་སོང༌། 
དེ་ཚོས་ཉ་འདིའི་བཞི་ལིང་གཅིག་བཟས་ཡོད་ངེས་ཡིན། མ་ཟད་ཤ་ཡག་ཤོས་ཞེ་གཅིག་ཡིན་ཞེས་ཁོང་ཧ་ལས་པར་གྱུར། འདི་རྨི་ལམ་ཡིན་པ་དང་ཁོ་བོས་ཉ་འདི་འཛིན་ཐུབ་མེད་པ་ཤོགདོན་འདིས་ཁོ་བོ་ཧ་ཅང་ངོ་གནོང་དགོས་བྱུང༌། ལྦ་ཡེ་ཉ་མོ། ད་ནི་ཐམས་ཅད་བལྟ་བཟོ་མེད་པར་གྱུར་སོང་ཞེས་ཁོང་ཧད་དེ་ཉ་ལ་བལྟ་ཙམ་ཡང་བྱེད་མི་འདོད། ཁྲག་ཐལ་ཤོར་བའི་ཉ་དེ་ནི་མཚོ་ཆུས་བཀྲུ་བཞིན་མེ་ལོང་རྒྱབ་ཀྱི་དངུལ་རྩི་ལྟར་གྱུར་ནས་ལུས་ཐོག་གི་ཐིག་ལེ་སྔར་བཞིན་ལྷམ་མེར་འཆར། ལྦ་ཡེ་ཉ་མོ། གལ་ཏེ་ཁོ་བོས་རྒྱ་མཚོར་ཐག་རིང་པོ་འདི་འདྲ་ཐོན་མེད་ན། ད་ནི་རང་གཞན་ཀུན་ལ་གནོད་སོང་བས་ཁོ་བོ་ཤིན་ཏུ་ངོ་གནོང་ངོ་། ལྦ་ཡེ་ཉ་མོ་ཞེས་ཟེར། 
ཁོང་གིས་རང་ཉིད་ལ་ད་དབྱུགས་ཞོག གྲི་བཏགས་པའི་ཐག་པ་ཆད་ཡོད་མེད་ལྟོས་དང་། དེ་ནས་ཁྱོད་ཀྱི་ལག་པ་དྲག་ཏུ་ཆུགས། ཉ་རྡོ་ཟན་ད་དུང་ཡོང་གི་རེད་ཅེས་ལབ། 
རྒད་པོས་སྐྱ་བའི་ཡུ་བར་བཏགས་པའི་གྲི་ལ་བརྟག་ནས་གྲི་བརྡར་བྱེད་ཀྱི་རྡོ་ཞིག་ཡོད་ན་ཅི་མ་རུང་ཁོ་བོས་བརྡར་རྡོ་ཞིག་འཁྱེར་ན་ཡོང་བ་ཡོད་ཅེས་ཟེར། སེམས་སུ་ཁྱོད་ཀྱིས་འཁྱེར་ཡོང་རྒྱུའི་ཅ་ལག་མང་པོ་འདུག་གཡིན་ནའང་ཁྱོད་ཀྱིས་འཁྱེར་མེད། ལྦ་ཡེ་རྒད་པོ། ད་ཆ་ཁྱོད་ཀྱིས་ཅ་དངོས་ཅི་ཞིག་ལུས་པར་མནོ་བསམ་གཏོང་བའི་དུས་མ་ཡིན། ཁྱོད་ཀྱི་ལག་པར་ཡོད་པ་དེ་ཚོ་གང་དུ་བཀོལ་དགོས་མེད་མནོ་བསམ་ཐོངས་ཤིག་སྙམ་མོ། 
ཁྱོད་ཀྱིས་ཁོ་བོར་མངག་གཏམ་ཅི་ཙམ་བཅོལ་མེད་དམ། ཉན་དྲགས་ཏེ་བསུན་གྱི་འདུག་གོ་ཞེས་བཤད་དེ་ཁོང་གིས་ཁ་ལོའི་ཡུ་བ་མཆན་ཁུང་འོག་བཅུག་ནས་ལག་ཟུང་ཆུར་སྦངས། གྲུ་ཆུང་མདུན་དུ་བཞུད་བཞིན་མཆིས། ཉ་རྡོ་ཟན་རྟིང་མ་དེས་ཉ་ཤ་ཇི་ཙམ་བཟས་ཡོད་སུས་ཤེས། ད་ཆ་གྲུ་ཡང་སང་སང་ཆགས་འདུག་ཅེས་བཤད། ཁོང་གིས་ཉའི་གྲོད་པ་འཐོར་ནས་བལྟ་བཟོ་མེད་པ་དེར་མནོ་བསམ་གཏོང་མི་འདོད། ཉ་རྡོ་ཟན་གྱིས་ཧོབ་མཆོངས་རྒྱག་ཐེངས་རེ་རེར་ཤ་ལྷེབ་ཙམ་བཀོག་སྟེ་འཁྱེར་བ་དང་ཉ་རོས་ད་ཆ་ཉ་རྡོ་ཟན་ཀུན་ལ་དྲི་ངད་ནི་ཁ་ཞེང་ཆེ་བ་མཚོ་ཐོག་གི་གཞུང་ལམ་ལྟ་བུ་ཞིག་ཤུལ་དུ་བསྐྱུར་ཡོད་པ་ཁོང་གིས་ཤེས་ཀྱི་ཡོད། སེམས་སུ་དེ་ནི་མི་གཅིག་དགུན་ཁ་མ་ཡོལ་བར་གསོ་ཐུབ་པའི་ཉ་ཆེན་པོ་ཞིག་ཡིན། ད་འདི་བསམ་ནས་མ་སྡོད་ཅིག ཁྱོད་ཀྱིས་ལག་པར་བདག་སྐྱོང་ཞིག་བྱས་ཏེ་ཉ་ཤ་ལྷག་མ་འདི་སྲུང་ཐུབ་པ་གྱིས། ཆུའི་ནང་གི་དམར་དྲི་ཤིན་ཏུ་ངན་པས་ཁོ་བོའི་ལག་གི་ཁྲག་དྲི་གླེང་རིན་མ་མཆིས། མ་ཟད་ལག་ཟུང་ནས་ཁྲག་མང་པོ་ཐོན་མེད་ལ་རྨ་ཡོད་སར་ཡང་སྐྱོན་དེ་ཙམ་མེད། 
ཁྲག་ཐོན་པས་ཁོ་བོའི་ལག་གཡོན་མའི་རྩ་འདར་དྲག་སྐྱེད་ཡོང་ཡང་སྲིད་སྙམ། 
ད་ཁོ་བོས་བསམ་གཞིགས་བྱེད་དགོས་པའི་དོན་ཡོད་དམ་ཞེ་ན་ཅི་ཡང་མེད་དོ། གང་ལའང་མནོ་བསམ་མ་གཏོང་བར་ཉ་རྡོ་ཟན་རྗེས་མ་དེ་ཡོང་བར་སྒུག་དགོས། འདི་དོན་དམ་རྨི་ལམ་ཞིག་ཡིན་པ་ཤོགཡང་ན་མཇུག་འབྲས་བཟང་པོ་ཡོང༌། སུས་ཤོད་ཚོད་ཐིག་ཐུབ་སྙམ། 
དེ་མུར་ཐོན་པའི་ཉ་རྡོ་ཟན་དེ་ནི་ཁྱེམ་སྣ་ཅན་ཁེར་རྐྱང་ཞིག་ཡིན། 
ཚུགས་ཀར་བལྟས་ན་ཕག་པ་ཞིག་ཕག་གཞོང་ནང་ཤོར་ཡོང་བ་དང་མཚུངས། 
ཅི་སྟེ་ཁ་ཆེན་པོ་འདི་འདྲ་ཕག་པར་ཡོད་དབང་དུ་བཏང་ན་ཁྱོད་ཀྱིས་མགོ་བོ་སྦུག་ཏུ་འཇུག་ཆོགརྒད་པོས་ཁོས་ཉ་མོར་སོ་རྒྱག་ཏུ་བཅུག་ནས་སྐྱ་བར་བཏགས་པའི་གྲི་ཁོ་པའི་སྤྱི་བོར་བསྣུན། འོན་ཏེ་ཉ་རྡོ་ཟན་གྱིས་ཧོབ་སྟེ་ལྟག
ལོག་བརྒྱབ་ནས་བྱོལ་བས་གྲི་ཀག་སྒྲ་དང་བཅས་ཆག་གོ
རྒད་པོས་ཙོག་པུར་འཁོད་ནས་ཁ་ལོ་བསྒྱུར། ཉ་རྡོ་ཟན་ཆེན་པོ་དེས་ཆུའི་ནང་དལ་བུར་འཛུལ་ཏེ་ཆེན་པོ་དེ་འདྲ་ཞིག་ནས་རིམ་བཞིན་ཆུང་བར་གྱུར་ཏེ་གསལ་ལ་མི་གསལ་དུ་གྱུར་ཡང་ཁོང་གིས་བལྟས་མེད། སྔར་རྒད་པོས་ཚུལ་འདིར་བལྟ་བར་ཧ་ཅང་དགའ་མོད་ད་ནི་མིག་ཟུར་ཙམ་ཡང་འཕེན་པར་མི་འདོད། 
ད་ཆ་ཁོ་བོར་ཉ་ཀྱུ་དེ་ཡོད། འོན་ཏེ་དེས་གོ་ཅི་ཡང་མི་ཆོད། ཁོ་བོར་ད་དུང་སྐྱ་བ་གཉིས་དང་ཁ་ལོའི་ཡུ་བ། དབྱུག་པ་ཐུང་ངུ་དེ་ཡོད་ཟེར། 
ཡིད་ལ་དེ་ཚོས་ད་ཆ་ཁོ་བོ་ཕམ་པ་རེད། ལོ་ན་རྒས་དྲགས་པས་དབྱུག་པ་བཞུས་ཏེ་ཉ་རྡོ་ཟན་གསོད་མི་ཐུབ། འོན་ཀྱང་གང་ལྟར་ཁོ་བོར་གྲུ་སྐྱ་དང་དབྱུག་པ། ཁ་ལོའི་ཡུ་བ་ཡོད་པས་ཚོད་ལྟ་བྱེད་དགོས་བསམས་སྟེ་ལག་ཟུང་ཆུའི་ནང་སྦངས་ནས་བསྡད། ཕྱི་དྲོ་རིམ་བཞིན་ཡོལ་ནས་ས་སྲོད་འཆར་ལ་ཉེ། 
ཁོང་གིས་མུ་མཐའ་མེད་པའི་ཆུ་གཏེར་དང་ནམ་མཁའ་ལས་ཅི་ཡང་རིག་མི་ཐུབ། བར་སྣང་དུ་ལྡང་བའི་རླུང་བུ་འཚུབ་ཆེ་རུ་སོང༌། ཁོང་གིས་ཡུད་ཙམ་ཞིག་ནས་སྐམ་ས་མཐོང་བའི་རེ་སྒུག་བཅངས་ཏེ་ཁྱོད་ཐང་ཆད་འདུག རྒད་པོ། 
ཁྱོད་རུས་པའི་གསེང་ནས་ཐང་ཆད་འདུག་ཟེར། 
ཉི་མ་ནུབ་ཁར་ཉ་རྡོ་ཟན་གྱིས་སླར་ཡང་འཇབ་རྒོལ་བྱེད་པར་སླེབས་བྱུང༌། 
རྒད་པོས་ཉ་ཟེ་སྨུག་པོ་གཉིས་ཉ་རོས་ཆུའི་ནང་བསྐྱུར་བའི་དྲི་ཤུལ་ཆེན་པོ་དེད་དེ་འཁྱུག་ཡོང་བ་རིག་བྱུང་། དེ་ཚོས་དྲི་ཤུལ་གང་སར་འཚོལ་བར་འགྲོ་དགོས་མེད་པར་གྲུ་ཆུང་གི་ཐད་དུ་དཔུང་གདང་ཤིག་ཤིག་ངང་འཁྱུག་སླེབས་བྱུང༌། ཁོང་གིས་ཁ་ལོ་བཀག་ནས་དར་ཐག་དམ་པར་བཀྱིག་སྟེ་གྲུ་གསེང་ལས་དབྱུག་པ་བླངས། དེ་སྔོན་ཆད་སྐྱ་ཡུ་ཞིག་ཡིན། སྐྱ་བ་ཆག་རོ་ཞིག་ནས་སོག་ལེས་དྲས་དུས་རིང་ཚད་དབྱིན་ཁྲེ་གཉིས་དང་ཕྱེད་ཙམ་ཡོད། དེའི་ཐོག་ཏུ་ཡུ་བ་ཞིག་ཡོད་པས་ལག་གཅིག་གིས་སྤྱོད་གོ་ཆོད་པ་བྱེད་དགོས་ཀྱི་ཡོད། ཁོང་གིས་ལག་གཡས་པས་དེ་དམ་དུ་བཟུང་ནས་སྟེང་དུ་བསྣན་ཞོར་ཉ་རྡོ་ཟན་ཡོང་བར་ཅེར་ནས་བསྡད། དེ་ནི་ཉ་རྡོ་ཟན་ཁྲ་བོ་གཉིས་རེད་འདུག
ཁོ་བོས་ངེས་པར་དུ་ཉ་རྡོ་ཟན་སྔོན་མ་དེས་སོ་ལེགས་པར་བཏབ་ཟིན་དུས་དེའི་སྣ་རྩེའམ་སྤྱི་གཙུག་ཏུ་གཞུ་དགོས་སྙམ། ཉ་རྡོ་ཟན་གཉིས་མཉམ་དུ་རུབ་བྱུང་། ཁོང་དང་བར་ཐག་ཅུང་ཉེ་བ་དེས་ཁ་གདངས་ནས་ཉའི་ལྟོ་བ་དཀར་པོར་སོ་བཏབ་པ་མཐོང་མ་ཐག་དབྱུག་པ་མཐོན་པོར་འཕྱར་ཏེ་ཤུགས་ཀྱིས་རྦང་ཞེས་ཉ་རྡོ་ཟན་གྱི་སྤྱི་གཙུག་ལེབ་མོར་ཕོག་སོང༌། དབྱུག་པ་རེག་མ་ཉིད་ཁོང་གིས་སྲ་ཞིང་མཁྲེགས་པའི་སྤྱིན་གྱི་ཐོག་རྡེག་པའི་ཚོར་སྣང་བྱུང་ལ་སྲ་མཁྲེགས་རུས་པར་རྡེག་པའི་སྣང་བ་ཡང་བྱུང་། ཉ་རྡོ་ཟན་གྱིས་ཉ་རོ་དེའི་ལུས་སྟེང་ནས་ཐུར་དུ་བྲོས་འགྲོ་བའི་སྐབས་དེའི་སྣ་ཁུང་ལ་སླར་ཡང་ཤུགས་ཆེན་པོས་བཞུས། 
ཉ་རྡོ་ཟན་ཅིག་ཤོས་ད་གིན་ཐོལ་གྱིས་ཡོང་མུར་བྲོས་སོང་ནའང་ད་ལྟ་ཁ་ཆེན་པོ་གདངས་ནས་མཆོངས་སླེབས་བྱུང༌། ཁོ་ཉ་རོ་དེའི་ལུས་སྟེང་དུ་ཐད་ཀར་རྡུང་ཀ་ཐེབས། ཡ་མགལ་དང་མ་མགལ་ཟུམ་པའི་ཚེ་ཉ་ཤ་དཀར་པོ་ལྷེབ་ཙམ་ལྷེབ་ཙམ་དེའི་མཆུ་ཟུར་ནས་ཕྱིར་ལྷུང་བ་རྒད་པོས་རིག
ཁོང་གིས་དབྱུག་པ་ཐོགས་ཏེ་རྡེག་པས་ཉའི་མགོ་བོར་ཕོག་སོང༌། ཉ་རྡོ་ཟན་གྱིས་རྒད་པོར་བལྟ་ཙམ་བྱས་ཏེ་ཁའི་ནང་གི་ཤ་དེ་སོ་རྒྱག་ཐེངས་གཅིག་ལ་བཀོག་སོང་། ཁོས་དེ་ནས་གཡོལ་ཕྱིན་ཏེ་ཤ་ཁྱུར་མིད་གཏོང་བའི་སྐབས་དེར་རྒད་པོས་སླར་ཡང་དབྱུག་པ་ཐོགས་ནས་ཁོ་ལ་རྡེག་པས་སྲ་ཞིང་མཐུག་པ་སྤྱིན་དང་འདྲ་བའི་གནད་དེ་རང་དུ་ཕོག་གོ
ཁོང་གིས་ཤོག་དང་། ཉ་རྡོ་ཟན་ཁྲ་བོ། ཚུར་ཙམ་ཤོག་དང་ཟེར། 
ཉ་རྡོ་ཟན་ཧྲ་ཡུའི་མཆོངས་སླེབས་བྱུང༌། ཁོས་མགལ་རུས་སྒྲིག་མ་ཐག་རྒད་པོས་དབྱུག་པ་ཞིག་བརྒྱབ། ཁོང་གིས་དབྱུག་པ་མཐོ་ཤོས་སུ་འཕྱར་ནས་གནད་དུ་འཁེལ་བ་ཞིག་བརྡེགས་ཐུབ་སོང༌། ཐེངས་འདིར་ལྟག་རྒྱབ་ཀྱི་རུས་པར་ཕོག་པའི་སྣང་བ་བྱུང་བས་དེ་རང་དུ་སླར་ཡང་ཐེངས་གཅིག་བཞུས། ཉ་རྡོ་ཟན་གྱིས་བཟི་འཐོམ་མེར་ཁའི་ནང་སོ་བཏབ་པའི་ཉ་ཤ་བཀོག་སྟེ་ཉ་རོའི་འདབས་ནས་ཐུར་དུ་བྲོས་སོང་། 
རྒད་པོས་དེ་སླར་ཡོང་རྒྱུར་སྒུག་མོད་ཉ་རྡོ་ཟན་གཉིས་ཀ་དེ་ནས་བཟུང་སླེབས་མེད། དེ་མུར་ཁོང་གིས་མཚོ་ཐོག་ཏུ་ཉ་རྡོ་ཟན་གཅིག་བསྐོར་བ་འཁོར་བཞིན་འཁྱུག་པ་མཐོང་བ་ལས་ཅིག་ཤོས་ཀྱི་ཉ་ཟེ་མཐོང་སར་མ་མཆིས། ཁོང་གི་ཡིད་ལ་ཁོ་བོས་དེ་ཚོ་བཏུལ་བའི་རེ་བྲལ་འདུགསྟག་ཤར་གཞོན་པ་ཡིན་དུས་བཏུལ་ཐུབ་ཀྱི་ཡོད། འོན་ཀྱང་ད་ཆ་ཁོ་བོས་བརྡུངས་ཏེ་གཉིས་ཀར་རྨས་སྐྱོན་ཆེན་པོ་ཕོག་ཟིན་པས་དེ་ཚོ་གནས་བཟོད་བདེ་པོ་ཡོད་པ་མ་རེད། ཁོ་བོས་དབྱུག་རྩེད་སྤོ་ལོའི་དབྱུག་པ་ཞིག་ལག་གཉིས་ཀྱིས་འཕྱར་ན་ཐོག་མར་ཡོང་མཁན་དེ་གསོད་ཐུབ་རྒྱུ་ཉག་ཅིག་རེད། ད་ལྟ་ཡིན་ཡང་ཐུབ་ཀྱི་རེད་སྙམ། 
ཉ་རོ་དེར་ཁོང་གིས་བལྟ་ཙམ་ཡང་བྱེད་མི་འདོད། དེའི་ལུས་པོ་ཕྱེད་ཀར་སོ་བཏབ་ནས་ཐེར་ཚལ་སྦར་ཚལ་བཏང་ཟིན་པ་ཁོང་གིས་ཤེས་ཀྱི་ཡོད། ད་གིན་ཁོང་ཉ་རྡོ་ཟན་དང་དམར་འཛིང་བྱེད་སྐབས་ཉི་མ་ནུབ་ཟིན། 
ཁོང་གིས་མགྱོགས་མྱུར་ནག་ཁུང་ནག་རྐྱང་ཆགས་ཀྱི་རེད། དེ་དུས་ཁོ་བོས་ཧ་ལྦ་ནའི་སྒྲོན་མེ་མཐོང་ཐུབ། གལ་སྲིད་ཤར་དུ་ཕྱིན་དྲགས་ཡོད་ཚེ་རྒྱ་མཚོའི་གྲུ་ཁ་གསར་པ་ཞིག་གི་སྒྲོན་མེའི་འོད་མཐོང་ཐུབ་ཀྱི་རེད་ཅེས་བཤད། 
བློ་ངོར་ད་ལྟ་སྐམ་ས་དང་ཐག་རིང་པོ་ཡོད་ཀྱི་མ་རེད། སེམས་ཁྲལ་བྱེད་མཁན་མེད་ན་དྲག་ག ལོས་ཡིན་ཨང་། བུ་དེས་སེམས་ཁྲལ་བྱེད་ཀྱི་རེད། འོན་ཏེ་ཁོ་པར་ཡིད་ཆེས་ཡོད་ངེས་ཡིན། ཉ་པ་རྒན་གྲས་མི་ཉུང་བ་ཞིག་གིས་ཀྱང་སེམས་ཁྲལ་བྱེད་ངེས། དེ་མིན་སྐྱེ་བོ་ཁག་ཅིག་ཡོད། ཁོ་བོ་གྲོང་རྡལ་ཡག་པོ་ཞིག་ནང་སྡོད་ཀྱི་ཡོད་པཱ་སྙམ། ཁོང་གིས་མུ་མཐུད་ཉ་རོ་འདིར་གཏམ་གླེང་བར་མ་སྤོབས། ཅི་ཡིན་ཞེ་ན་ཁོ་ནི་བལྟ་ཁུངས་འདི་ཁུངས་མེད་པར་གྱུར་འདུག
དེའི་ཚེ་ཁོང་གི་དྲན་པའི་ཡོལ་གོར་དོན་ཞིག་འཆར་བྱུང༌། 
ཁོང་གིས་ཉ་ཕྱེད་ཀ་ཁྱོད་དེ་སྔ་ཆ་ཚང་ཡིན། ཁོ་བོས་དགོངས་སེལ་ཞུའོ། 
རྒྱ་མཚོར་ཐོན་པ་ཧ་ཅང་ཐག་རིང་བས་ཁོ་བོས་རང་གཞན་གཉིས་ཀ་ཕུང་ལ་སྦྱར་བ་རེད། ངེད་ཅག་གིས་ཉ་རྡོ་ཟན་མི་ཉུང་བ་ཞིག་བསད་ཡོད། ཁྱོད་ཀྱིས་ཁོ་བོ་དང་ལྷན་དུ་རྨས་སྐྱོན་ཡང་མི་ཉུང་བ་བཏང་ཡོད། ཉ་བཟང་པོ། ཁྱོད་ཀྱིས་ག་ཚོད་བསད་ཡོད། ཁྱོད་ཀྱི་མགོ་བོར་སྐྱེས་པའི་མཆུ་ཏོ་རིང་པོ་དེ་རང་དགར་སྐྱེས་པ་མ་རེད་ད་ཟེར། 
ཁོང་གིས་ཉ་འདིར་སྣང་འཇོག་བྱེད་པར་དགའ། གལ་ཏེ་ཁོས་རང་དབང་ངང་འཁྱུག་བཞིན་ཡོད་ན་ཉ་རྡོ་ཟན་ཞིག་གི་ཁ་གཏད་ཇི་ལྟར་བྱས་ཏེ་གཅོག་གི་ཡོད་དམ་སྙམ། ཁོ་བོས་དེའི་མཆུ་ཏོ་རིང་པོ་འདི་གཏུབས་ནས་ཉ་རྡོ་ཟན་དང་འཛིང་དགོས། སྟ་གྲི་མེད་པའི་ཁར་གྲི་དེ་ཡང་བོར་སོང་། ཡིན་ནའང་ཁོ་བོས་དེ་གཅོད་ཐུབ་ནས་སྐྱ་བའི་ཡུ་བར་བཏགས་ཐུབ་ན་གོ་མཚོན་རྩེ་གྲ་ཞིག་ཡོང་ང་། དེས་ན་ངེད་ཅག་གིས་དེ་ཚོ་དང་མཉམ་དུ་འཛིང་ཆོགདེ་ཚོས་མཚན་མོ་ཡོང་ན་ཁྱོད་ཀྱིས་གང་འདྲ་བྱེད་དམ། ཁྱོད་ལ་བློ་ཇུས་ཅི་ཡོད་སྙམ། ཁོང་གིས་དེ་ཚོ་དང་འཛིང་རྒྱུ་རེད། ཁོ་བོས་དེ་ཚོ་དང་མ་ཤི་བར་འཛིང་རྒྱུ་རེད་ཅེས་བཤད། 
འོན་ཀྱང༌། སྨག་རུམ་ཁྲོད་མཁའ་མཐའི་ལྡོག་འོད་མི་མངོན་ལ་སྒྲོན་མེ་ཡང་མི་སྣང་། རླུང་བུ་དང་གྲུ་བརྟན་པོར་འཐེན་པའི་འཕྱར་བ་ལས་མ་མཆིས་པས་ཁོང་ལ་རང་ཉིད་འཆི་ཟིན་མེད་དམ་སྙམ་པའི་ཚོར་བ་བྱུང༌། ཁོང་གིས་ཐལ་མོ་སྦྱར་ཏེ་སྦར་མཐིལ་ལ་འཕུར་འཕུར་བཏང་། ལག་འདི་གཉིས་འཆི་མེད། 
ཁོང་གིས་མཛུབ་མོ་བརྐྱངས་བཀུམ་བྱས་པ་ཙམ་གྱིས་གསོན་པའི་མནར་སྡུག་ཚོར་ཐུབ། ཁོང་གིས་སྒལ་པ་གྲུར་བསྙེས་དུས་རང་ཉིད་འཆི་མེད་པ་རྟོགས། འདི་ནི་དཔུང་པས་ཁོང་ལ་སྨྲས་པ་ཞིག་ཡིན། 
ཉ་འདི་འཛིན་ཐུབ་ན་གསོལ་འདེབས་ལན་གྲངས་ཅི་ཙམ་སྐྱོར་རྒྱུ་སྨོན་ལམ་བཏབ་ནས་ཁས་ལེན་པ་ཡིན། ཡིན་ནའང་ཁོ་བོ་ཧ་ཅང་ངལ་ཞིང་དུབ་ནས་སྐྱོར་ཐུབ་པ་མི་འདུག དེ་ལས་རྩྭ་སྒྱེ་བླངས་ཏེ་དཔུང་པར་གྱོན་ན་དགའ་སྙམ། ཁོང་གིས་གྲུའི་ནང་ཉལ་ནས་ཁ་ལོ་སྒྱུར་ཏེ་གནམ་ལ་ཅེར་བཞིན་མཁའ་མཐའི་འོད་མདངས་འཆར་རྒྱུར་སྒུགསེམས་སུ་ཁོ་བོར་ད་དུང་ཉ་ཕྱེད་ཀ་ཡོད་སྙམ། ལམ་འགྲོ་རྒྱུག་ན་ཉའི་སྟོད་ཁོག་འཁྱེར་རྒྱུ་ཡོང༌། ཁོ་བོར་རླུང་རྟ་ཏོག་ཙམ་ལོས་ཡོད་ཨཱ། མ་རེད། ཁྱོད་ཀྱིས་རྒྱ་མཚོར་བགྲོད་ཐག་རིང་ནས་ལམ་འགྲོ་བརླག་ཚར་འདུག་ག་ཟེར། ཡང་ཁོང་གིས་འཐོམ་མ་སྡོད། རིག་པ་སྒྲིམ་ནས་ཁ་ལོ་ལེགས་པར་སྒྱུར་ཞིགཡང་ན་ཁྱོད་ལམ་འགྲོ་ཆེན་མོ་རྒྱུག་ཀྱང་སྲིད་དོ་ཞེས་སྐད་བརྒྱབ། 
གལ་ཏེ་ལམ་འགྲོ་འཚོང་མཁན་ཞིག་ཡོད་ཚེ་ཁོ་བོས་ཅུང་ཟད་ཉོ་འདོད་དོ་ཟེར། ཁོ་བོས་ག་རེ་འཁྱེར་ནས་ཉོ་འམ་ཞེས་རང་ལ་དྲིས། བོར་སོང་བའི་ཉ་ཀྱུ་ཞིག་དང་གྲི་ཆག་ཏོ་གཅིག རྨ་བཟོས་པའི་ལག་པ་གཉིས་ཀྱིས་ཉོ་ཐུབ་བམ། ཡང་ན་ཉོ་ཐུབ། ཁྱོད་ཀྱིས་སྔར་མཚོ་ཐོག་གི་ཉིན་བརྒྱད་བཅུ་གྱ་བཞི་འཁྱེར་ནས་ཉོ་དུས་ཧ་ལམ་བདག་པོས་ཀྱང་འཚོང་ཡོད་པ་རེད་ཅེས་བཤད། 
ཁོང་ལ་མནོ་བསམ་གང་བྱུང་གཏོང་མི་རུང་སྙམ། ལམ་འགྲོ་ཞེས་པ་རྒྱུག་དུས་རྣམ་པ་སྣ་ཚོགས་ཡོད། ངོ་ཆོད་ཐུབ་པ་སུ་ཡོད། ལམ་འགྲོ་ཅི་འདྲ་ཞིག་ཡིན་རུང་ཁོ་བོར་ཏོག་ཙམ་དགོས། དངུལ་ཇི་ཙམ་དགོས་ན་དེ་ཙམ་བྱིན་ཆོག ཁོ་བོས་སྒྲོན་མེའི་འོད་མདངས་མཐོང་བ་ཤོག་ཅིག ཁོ་བོར་བསམ་འདུན་དེ་འདྲའི་མང་བ་ལ། འོན་ཀྱང་ད་ལྟ་བསམ་རྒྱུ་འདི་ལས་མེད་སྙམ། ཁོང་གིས་གནས་བཟོད་བདེ་པོ་ཡོང་བ་བྱས་ཏེ་ཁ་ལོ་གཟབ་ནན་སྒྱུར། ན་ཟུག་ཚོར་བས་རང་ཉིད་གསོན་ཡོད་པ་རྟོགས་སོ། 
ཧ་ལམ་ནམ་གུང་གི་ཆུ་ཚོད་བཅུ་པའི་མཚམས་སུ་ཁོང་གིས་གྲོང་ཁྱེར་གྱི་སྒྲོན་མེའི་འོད་མདངས་མཁའ་དབྱིངས་སུ་འཕྲོས་པ་རིག་བྱུང༌། དང་ཐོག་རབ་རིབ་ཟླ་བ་འཆར་ཁའི་འོད་ཕྲ་མོ་ལྟ་བུ་ལས་མི་སྣང་། དེ་ནས་རིམ་བཞིན་ཇེ་གསལ་དུ་གྱུར་ནས་རླུང་བུ་ཇེ་ཆེར་ལྡང་སྟེ་རླབས་ཕྲེང་དགུང་དུ་འཕྱུར་བའི་རྒྱ་མཚོའི་ཕ་རོལ་དུ་འཚེར་བྱུང༌། ཁོང་གིས་འོད་གོར་འདིའི་ནང་ཞུགས་ཏེ་ཡིད་ལ་ཡུད་ཙམ་འདས་རྗེས་མཚོ་ཁུག་གི་སྣེ་མོར་འབྱོར་གྱི་རེད་སྙམ། 
ད་ནི་ཚར་དགོས་ཚར་སོང་། དེ་ཚོས་ད་དུང་ཁོ་བོར་ཡང་བསྐྱར་འཇབ་རྒོལ་བྱེད་སྲིད། དེ་བས་མི་གཅིག་གིས་མཚན་མོ་གོ་མཚོན་མེད་པར་དེ་ཚོར་ཁ་གཏད་ཇི་ལྟར་གཅོག་དགོས་སྙམ། 
སྐབས་འདིར་ཁོང་གི་ལུས་པོ་རེངས་ཤིང་ཟུག་རྔུས་གཙེས་པར་གྱུར། 
གྲང་ངར་ཆེ་བའི་མཚན་མོའི་མཁའ་དབུགས་ནང་ཁོང་གི་རྨ་ཁ་དང་ཤེད་ཤུགས་བཏོན་མྱོང་བའི་ཤ་གནད་ཚང་མར་ན་ཟུག་གཏོང་བཞིན་ཡོད། ཁོང་གི་བློ་ངོར་འཛིང་མོ་ཡང་བསྐྱར་བྱེད་མི་དགོས་པ་བྱུང་ན། ངོ་མ་བསྐྱར་དུ་འཛིང་མོ་བྱེད་མི་དགོས་པ་ཤོག་སྙམ། འོན་ཀྱང་ནམ་ཕྱེད་ཟིན་མཚམས་ཁོང་ཡང་བསྐྱར་འཛིང་མོ་བྱེད་དགོས་བྱུང་། ཐེངས་འདིར་འཛིང་རུང་གོ་མི་ཆོད་པ་ཁོང་གིས་ཤེས་ཀྱི་ཡོད། དེ་ཚོས་འཇབ་རྒོལ་བྱེད་སྐབས་ཁྱུ་སྒྲིག་ནས་ཉ་རོ་དེར་ཐད་དུ་མཆོངས་ཡོང༌། ཁོང་གིས་དེ་ཚོའི་ཉ་ཟེས་ཆུ་ངོས་བརྟོལ་བའི་ཐིག་རེ་རེ་དང་འོད་སྔོ་ཡུག་ཡུག་བྱེད་པ་མཐོང་། རྒད་པོས་དེ་ཚོའི་མགོ་བོར་དམིགས་ཏེ་རྡུང་དུས་མགལ་རུས་གོང་འོག་ཀོག་ཞེས་སོ་ཐེབས་པའི་སྒྲ་དང་དེ་ཚོས་གྲུའི་འདབས་སུ་ཉ་ལ་སོ་བཏབ་ནས་གྲུ་འཁྱོམ་པའི་སྒྲ་ཐོས། ཁོང་ཕ་རོལ་པོ་གསལ་བར་རིག་མི་ཐུབ་རྐྱེན་ཚོར་སྣང་དང་སྐད་སྒྲར་གཞིགས་ནས་སྲོག་བསྡོས་ཀྱིས་དབྱུག་པ་འཕྱར་ཏེ་བཞུས། དབྱུག་པ་ཅི་ཞིག་ལ་ཐོགས་པའི་སྣང་བ་བྱུང་ནས་དེ་འཕྲལ་མི་སྣང་བར་གྱུར་སོང༌། ཁོང་གིས་ཁ་ལོའི་ཡུ་བ་ཧྲག་སེ་བཅག་ནས་དེས་རྡེག་ཅིང་རྡུང་། ལག་གཉིས་དམ་དུ་བཙིར་ནས་ལན་རེ་རེ་ཐུར་དུ་བརྒྱབ། འོན་ཏེ་དེ་དག་མདུན་གྱི་གྲུ་མགོར་ཡོང་ནས་གཅིག་རྗེས་གཉིས་མཐུད་ངང་མཆོངས་བཞིན་ཁྱུ་སྡེབས་ཏེ་ཉ་ཤ་རྡོག་ཙམ་རྡོག་ཙམ་སོས་གཏུབས། དེ་ཚོས་ཁ་ཚུར་འཁོར་ནས་ཡོང་སྐབས་ཉ་ཤ་འདི་དག་ཆུའི་འོག་ཏུ་འོད་འཚེར་གྱི་ཡོད། 
མཇུག་ཏུ་ཉ་རྡོ་ཟན་ཞིག་གིས་ཉ་མགོར་གཏད་དེ་འཁྱུག་ཡོང༌། ཁོང་ལ་ད་ནི་ཚར་སོང་སྙམ། ཁ་ལོའི་ཡུ་བ་ཉ་རྡོ་ཟན་གྱི་སྤྱི་བོར་རྡེག་པས་དེས་ཉ་མགོ་མཁྲེགས་པོར་སོ་བཏབ་པའི་མགལ་རུས་གཉིས་ཀྱི་སྟེང་དུ་ཕོག་སོང་། ཤ་དེ་སོས་གཏུབ་ཐུབ་མེད། ཁོང་གིས་ལན་གཅིག་དང་ལན་གཉིས། གསུམ་ཟེ་བརྒྱབ། 
ཡུ་བ་ཕའེ་སྒྲ་དང་བཅས་ཆག་པ་ཐོས་ནས་ཡུ་བ་ཆག་རོ་དེ་ཉ་རྡོ་ཟན་ལ་བསྣུན། 
ཁོང་ལ་དེ་ཟུག་པའི་སྣང་བ་བྱུང༌། རྣོ་པོ་ཡོད་པ་ཚོར་ནས་བསྐྱར་དུ་བསྣུན་པས་ཉ་རྡོ་ཟན་གྱིས་ཁ་གློད་དེ་རྒྱབ་སློག་ནས་བྲོས་ཕྱིན་སོང་། འདི་ནི་འཁྱུག་ཡོང་བའི་ཉ་རྡོ་ཟན་ཁྱུ་འདིའི་ནང་གི་རྟིང་མ་དེ་ཡིན། དེ་ཚོར་ད་ནས་བཟའ་རྒྱུ་ཅི་ཡང་མ་མཆིས། 
རྒད་པོ་ད་ནི་དབུགས་ཧལ་ནས་གཏོང་མི་ཐུབ་པར་གྱུར་ཞིང་ཁའི་ནང་ནས་དྲི་ཡ་མཚན་ཞིག་ཚོར། ཟངས་གཡའ་ལྟ་བུའི་དྲི་འདི་མངར་སང་སང་ཚོར་དུས་ཁོང་ལ་སྐྲག་སྣང་སྐྱེས་མོད་དྲི་ངར་པོ་མེད། 
ཁོང་གིས་མཚོའི་ནང་ཐུ་ལུད་ཞིག་བཏབ་ནས་འདི་ཟོ་ཞིགལྤགས་ཁྲ་ཚོ། 
རྨི་ལམ་ཞིག་གཏོང་བར་རྒྱུགས། རྨི་ལམ་ནང་ཁྱོད་ཀྱིས་མི་གཅིག་བསད་པ་རྨིས་ཤིག་ཅེས་དམོད། 
ད་ཆ་ཁོང་གིས་གཞི་ནས་ཕམ་སྟེ་སྐྱོབ་ཐབས་མེད་པ་ཤེས་ནས་གྲུའི་ནང་དུ་ལོགཡུ་བ་སོག་ལེའི་ཁ་ལྟ་བུའི་ཆག་རོ་དེ་ཁ་ལོའི་འཇུར་མིག་ནང་སྒྲིག་ཐུབ་ཀྱི་ཡོད་པས་ཁ་ལོ་བསྒྱུར་ཆོག་པ་ཚོར། ཁོང་གིས་སྒྱེ་མོ་ཕྲག་པར་འགེལ་སྐྱོར་བྱས་ཏེ་གྲུ་འགྲུལ་ལམ་དེད་ནས་བགྲོད་དུ་བཅུགའགྲུལ་སྐྱོད་བདེ་སང་སང་ཡིན། ཁོང་གིས་ཅི་ཡང་མི་སྙམ་ལ་ཚོར་སྣང་ཅི་ཡང་མ་མཆིས། ད་ནི་ཁོང་འདི་ཐམས་ཅད་ལས་ཐར་ཞིང་གྲོལ་སོང་། བྱང་ཆུབ་པོས་བློ་རིག་གསལ་ཅི་ཐུབ་ཀྱིས་གྲུ་ཆུང་ཁོང་གི་ཕ་ཡུལ་གྱི་གྲུ་ཁར་ལོག་པར་སྐུལ་བཞིན་ཡོད། མིས་ཅོག་ཙེའི་ངོས་ཀྱི་མེན་པའོ་ཐོར་བུ་བསྒྲུགས་ནས་བཟའ་བ་ལྟར་མཚན་མོ་ཉ་རྡོ་ཟན་ལ་རེས་ཉ་རོ་འདིའི་རུས་སྒྲོམ་ལ་སོ་རྒྱག་པར་སླེབས། རྒད་པོས་དེ་ཚོར་ཁ་ཡ་བྱས་མེད། ཁ་ལོ་སྒྱུར་བ་ལས་ཁོང་གིས་གང་ལའང་ཐེ་ཇུས་མི་བྱེད། གྲུ་གཤོག་འཁྲིས་སུ་ཅ་དངོས་ལྕི་མོ་གང་ཡང་མེད་པས་གྲུ་ཆུང་ད་ཆ་ཡང་ལ་བདེ་བའི་ངང་ནས་བགྲོད་བཞིན་ཡོད་པའི་སྣང་བ་བྱུང་། ཡིད་ལ་གྲུ་སྔར་ལྟར་ཡག་པོ་ཡོད། ཆ་ཚང་ཡིན། ཁ་ལོའི་ཡུ་བ་དེ་མ་གཏོགས་སྐྱོན་ཆག་སྤུ་ཙམ་བྱུང་མེད། 
དེ་རྗེས་བདེ་པོ་ཡོད་སྙམ། 
ཁོང་ལ་མཚོ་ཁུག་ནང་སྐྱོད་བཞིན་པའི་ཚོར་སྣང་བྱུང་། མཚོ་ངོགས་མི་ཁྱིམ་དེ་དག་གི་སྒྲོན་མེའི་འོད་མདངས་རིག་བྱུང་། ཁོང་གིས་སྐབས་འདིར་ས
ཆ་གང་དུ་འབྱོར་བ་རྟོགས། ཁྱིམ་དུ་ལོག་པ་ནི་སྨོས་མེད་དོ། སེམས་སུ་གང་ལྟར་རླུང་བུ་ནི་ངེད་ཅག་གི་གྲོགས་པོ་ཡིན་སྙམ། དེ་མུར་ཚིག་གཅིག་བསྣན་ཏེ་སྐབས་རེ་ཡིན། དེ་མིན་རྒྱ་མཚོ་ཡང་རེད། མཚོའི་ནང་ངེད་ཅག་གི་གྲོགས་པོ་ཡོད་ལ་ངེད་ཅག་གི་དགྲ་བོ་ཡང་ཡོད། ད་དུང་མལ་ཁྲི་ཡོད་སྙམ། མལ་ཁྲི་ནི་ཁོ་བོའི་གྲོགས་པོ་ཡིན། མལ་ཁྲི་ཁོ་ན་སྙམ། མལ་ཁྲི་ནི་ཅ་ལག་དཀྱུས་མ་ཞིག་མ་ཡིན། ཕམ་ཉེས་བྱུང་རྗེས་མལ་ཁྲིར་འཛེགས་ན་སྐྱིད་ཅིག་ཡིན་སྙམ། ཁོ་བོས་དེ་སྔ་བདེ་སྐྱིད་འདི་ལྟ་བུ་ཚོར་མ་མྱོང་། བྱས་ན་ཁྱོད་ཅི་ཞིག་གིས་ཕམ་པ་ཡིན་ནམ། ཅི་ཞིག་གིས་ཀྱང་ཕམ་མེད་སྙམ། ཁོང་གིས་སྐད་དང་བཅས་ཁོ་བོས་མཚོ་འགྲུལ་བྱེད་པ་ཐག་རིང་ཐག་ཆོད་འདུག་ཟེར། 
ཁོང་གྲུ་ཚུགས་ཆུང་ངུར་འབྱོར་སྐབས་གཡབ་སྟེང་ཆང་ཁང་གི་སྒྲོན་མེ་ཡོངས་རྫོགས་བཀྲོངས་འདུག་པས་མི་རྣམས་ཉལ་ཟིན་པ་རྟོགས། མཚོ་ལྷགས་ཇེ་ཆེར་ལྡང་ནས་ད་ནི་དྲག་ཏུ་འཚུབ་བཞིན་ཡོད་རུང་མཚོ་ཁུག་དབེན་ཞིང་འཇམ། ཁོང་གིས་ཐད་ཀར་བྲག་རྡོའི་གཤམ་གྱི་གྲམ་ཐང་ཆུང་ཆུང་མདུན་དུ་བསྐྱོད། རོགས་སུ་འོང་མི་མེད་སྟབས་ཁོང་གིས་རང་ནུས་ཡོད་རྒུས་གྲུ་མཚོ་ངོགས་སུ་བཅར་ཅི་ཐུབ་བྱས། དེ་ནས་གྲུའི་ཕྱིར་ཐོན་ཏེ་གྲུ་དེ་བྲག་རྡོ་ཞིག་ལ་བཏགས་སོ། 
རྒད་པོས་གཡོར་ཤིང་ཕབ་སྟེ་འཕྱར་བ་ལྟེབ་ནས་བསྡམས། དེ་མུར་གཡོར་ཤིང་ཕྲག་པར་བཀལ་ནས་མཚོ་ངོགས་སུ་འཛེགས་དུས་རང་ཉིད་ངལ་དུབ་ཇི་ལྟ་བུས་མནར་བ་གཞི་ནས་ཚོར་བྱུང༌། ཁོང་གིས་ངལ་ཅུང་ཟད་གསོས་ཏེ་ཕྱི་བལྟས་སློག་སྐབས་ལམ་སྒྲོན་གྱི་འོད་མདངས་ཁྲོད་ཉ་དེའི་མཇུག་མ་ཆེན་པོ་ཐད་དུ་ཀེར་ཏེ་གྲུ་ཆུང་གི་གཞོགས་སུ་ཡོད་པ་རིགདེའི་ཕྱི་རུ་མངོན་པའི་སྒལ་རུས་སྐུད་པ་དཀར་པོ་ཞིག་དང་འདྲ་ལ་མཆུ་ཏོ་རིང་པོ་འབུར་དུ་ཐོན་པའི་མགོ་བོ་ནག་ཧྲིལ་ཧྲིལ་གསལ་བར་མཐོང་མོད་མགོ་མཇུག་བར་གསེང་སྟོང་པར་གྱུར་ཏེ་ཅི་ཡང་ལྷག་མེད། 
ཁོང་གིས་མུ་མཐུད་འཛེགས་ཀྱིན་རྩེ་མོར་འབྱོར་བ་དང་དེ་རུ་འགྱེལ་ཏེ་གཡོར་ཤིང་ཕྲག་པར་བཀལ་མུར་ངལ་ཏོག་ཙམ་གསོས། ཡར་ལངས་དགོས་བསམ་མོད་ལངས་མ་ཐུབ་པས་གཡོར་ཤིང་འཁྱེར་ནས་རང་སར་ཙོག་པུར་ལམ་ཆེན་ལ་ཅེར་ནས་བསྡད། བྱི་ལ་ཞིག་ལམ་གྱི་ཕ་རོལ་ནས་ཁོ་རང་གི་དོན་འགྲུབ་པར་སོང༌། རྒད་པོས་དེ་ལ་བལྟ་བཞིན་དེ་མུར་ལམ་ཆེན་ལ་ལྡིར་ནས་བསྡད་དོ། དེ་ནས་ཁོང་གིས་གཡོར་ཤིང་ཕབ་སྟེ་ཡར་ལངས། གཡོར་ཤིང་བཏེགས་ནས་ཕྲག་པར་བཀལ་ཏེ་ལམ་ཆེན་དེད་དེ་སྐྱོད། ཁོང་གིས་མར་ཙོག་ནས་ངལ་ཐེངས་ལྔ་གསོས་ཏེ་ད་གཟོད་རང་གི་སྤྱིལ་བུར་འབྱོར་སོང༌། སྤྱིལ་བུར་སླེབས་རྗེས་ཁོང་གིས་གཡོར་ཤིང་གྱང་ལ་བསྙེས་ནས་བཞགམུན་པའི་ནང་སྦར་མྱུལ་བརྒྱབ་ནས་ཆུ་དམ་ཞིག་རྙེད་པས་ཆུ་ཁ་གང་བཏུང་སྟེ་མལ་ཁྲིའི་སྟེང་ཉལ་ལོ། ཁོང་གིས་མལ་ཁེབས་འཐེན་ནས་དཔུང་པར་གྱོན། དེ་རྗེས་སྒལ་པ་དང་པ་གཉིས་བཏུམས་ནས་ཚགས་པར་སྟེང་ཁ་བུབ་ཏུ་ཉལ། དཔུང་པ་གཉིས་ཐད་དུ་བརྐྱངས་ཏེ་སྦར་མཐིལ་སློག་ནས་འཁོད། 
ཞོགས་པ་ཕྲུ་གུས་སྒོའི་ཕྱི་ནས་བལྟ་དུས་ཁོང་གཉིད་མཐུག་པོ་ཡུར་ཡོད། 
ལྷགས་པ་ཆེན་པོ་ལྡང་བཞིན་ཡོད་པས་དོལ་འགྲེམས་མཁན་གྱི་ཉ་གྲུ་རྒྱ་མཚོར་ཐོན་མི་སྲིད། དེས་ན་ཕྲུ་གུས་ཕྱི་པོ་བར་ཉལ་ནས་ཉིན་ལྟར་ཞོགས་པ་ཇི་བཞིན་མལ་ལས་ལངས་ཏེ་རྒད་པོའི་སྤྱིལ་བུར་ཡོང་། བུས་རྒད་པོས་དབུགས་བརྔུབས་གཏོང་བྱེད་པ་ཚོར་བ་དང་དེ་མུར་རྒད་པོའི་ལག་ཟུང་རིག་བྱུང་བས་ངུ་ཤོར་སོང༌། ཁོས་ཁུ་སིམ་པོར་ཐོན་འོང་ནས་ཚིག་ཇ་ཀོག་ཧྥེ་ཏོག་ཙམ་ལེན་པར་ཆས། 
ལམ་བར་དུ་ངུ་བཞིན་སྐྱོད་བཞིན་ཡོད། 
ཉ་པ་ཁྱུ་ཞིག་གིས་གྲུ་ཆུང་གི་མཐའ་བསྐོར་ནས་གཞོགས་སུ་བཏགས་པའི་ཅ་དངོས་དེར་བལྟ་བཞིན་མཆིས། ཉ་པ་ཞིག་གིས་གུ་ཐུང་བརྫེས་ཏེ་ཆུའི་ནང་ཞུགས་ནས་ཞགས་པ་ཞིག་གིས་ཉ་རོ་དེའི་རུས་སྒྲོམ་ལ་འཇལ་བཞིན་ཡོད། 
བུ་དེས་ཆུ་ངོགས་སུ་བབས་མེད། ཁོ་པ་ད་གིན་ཕྱིན་ཟིན། ཉ་པ་ཞིག་གིས་ཁོའི་ཚབ་བྱས་ཏེ་གྲུ་ཆུང་འདི་སྲུང་ནས་བསྡད་ཡོད། 
ཁོང་གང་འདྲ་འདུག་ཅེས་ཉ་པ་ཞིག་གིས་སྐད་ཆེན་པོས་དྲིས། 
ཕྲུ་གུས་གཟིམ་བཞུགས་འདུག་ཅེས་སྐད་ཆེན་པོས་ལན་བྱིན། ཁོས་མི་གཞན་གྱིས་ཁོ་རང་ངུ་བ་མཐོང་བར་སྣང་བ་མི་གཏོང་བར་སུས་ཀྱང་ཁོང་ལ་བསུན་པོ་མ་བཟོ་ཟེར། 
ཉ་དེའི་སྣ་ཁུང་ནས་མཇུག་མའི་བར་དབྱིན་ཁྲེ་བཅོ་བརྒྱད་འདུག་ཅེས་ཉ་མོར་ཚད་འཇལ་མཁན་ཉ་པས་སྐད་བརྒྱབ་བྱུང་། 
བྱིས་པས་ང་ལ་ཡིད་ཆེས་ཡོད་ཟེར། 
ཁོ་པས་གཡབ་སྟེང་ཆང་ཁང་དུ་ཕྱིན་ནས་ཀོག་ཧྥེ་ལྕགས་ཀྲིང་གཅིག་ལེན་པར་སྐྱོད། 
ཚ་པོ་དགོས། འོ་མ་དང་མངར་ཆ་མང་ཙམ་བླུད་རོགས། 
དེ་མིན་ཅི་ཞིག་དགོས། 
མི་དགོས། ཁོང་ག་རེ་མཆོད་འདོད་འདུག་ཏོག་ཙམ་སོང་ནས་བལྟ་གི་ཡིན། 
ཉ་ཆེ་བ་ལ་ཨང༌། ཉ་འདི་འདྲ་འཛིན་མྱོང་མེད། ཁ་སང་ཁྱོད་ཀྱི་འཛིན་པའི་ཉ་དེ་གཉིས་ཀྱང་ཡག་པོ་འདུག་ཅེས་གསོལ་མགྲོན་ཁང་གི་སྦྱིན་བདག་གིས་སྨྲས། 
ངའི་ཉ། ལྟས་ངན་རང་རེད་ཟེར་ནས་བུ་དེས་ཡང་ངུས་བྱུང༌། 
ཁྱོད་ཀྱིས་ཅི་ཞིག་འཐུང་ངམ་སྦྱིན་བདག་གིས་དྲིས། 
མི་འཐུང་། ཁོ་ཚོས་སང་ཏི་ཡཱ་ཀོ་ལགས་ལ་ཐུགས་བསུན་བཟོ་རུ་མ་ཆུགས། ངས་ལམ་སེང་ལོག་སླེབས་ཡོང་ཞེས་བུ་དེས་ལབ། 
ཁོང་ལ་ངས་གདུང་སེམས་འཆང་གིས་ཟེ་ཤོད་ཨཱ། 
ཐུགས་ཆེས་གནང་ཞེས་ཕྲུ་གུས་བཤད། 
ཕྲུ་གུས་ཀོག་ཧྥེ་ཚ་པོ་དེ་འཁྱེར་ནས་རྒད་པོའི་སྤྱིལ་བུར་གཏད་དེ་ཤར་རེར་སྐྱོད། ཁོང་གི་འཁྲིས་སུ་ཙོག་ནས་གཉིད་ལས་སད་པར་སྒུག སྐབས་ཤིག་གཉིད་་ལལས་སད་སོང་སྙམ་མུར་སླར་གཉིད་མཐུག་པོ་ཡུར་བས་བྱིས་པས་ལམ་ཆེན་བརྒལ་ཏེ་བུད་ཤིང་ཅུང་ཟད་གཡར་ནས་ཀོག་ཧྥེ་ཚ་པོ་བཟོས། 
རྒད་པོ་གཞི་ནས་གཉིད་སད་བྱུང༌། 
ཡར་མ་བཞེངས། འདི་མཆོད་དང་ཟེར་ནས་བྱིས་པས་ཤེལ་ཕོར་ཞིག་ནང་ཚིག་ཇ་ཀོག་ཧྥེ་ཏོག་ཙམ་བླུད། 
རྒད་པོས་དེ་བླངས་ནས་བཏུངས། 
ཁོང་གིས་དེ་ཚོས་ང་རང་ཕམ་པ་བཟོསསོང༌། མཱ་ནོ་ལིན། ཉ་དེ་ཚོས་ངོ་མ་ཁོ་བོ་ཕམ་པ་བཟོས་སོང་ཞེས་བཤད། 
ཁོ་ཚོས་ཁྱེད་རང་ཕམ་ཐུབ་མེད། ཉ་དེས་ནི་ཕམ་ཐུབ་མེད། 
རེད། ངོ་མ་རེད། ཕམ་ཉེས་རྗེས་སུ་ཕོག་པ་རེད། 
ཕའེ་རྡ་ལི་ཁས་གྲུ་ཆུང་དང་ཉ་འཛིན་ཡོ་ཆས་སྲུང་བཞིན་འདུག ཁྱེད་ཀྱིས་ཉ་མགོ་དེ་ག་རེ་གནང་འདོད་ཡོད། 
ཕའེ་རྡ་ལི་ཁས་དེ་ཧྲུག་ཧྲུག་བཟོས་ནས་ཉ་འཛིན་འཕྲུལ་འཁོར་ནང་སྤྱོད་དུ་ཆུགས། 
མཆུ་ཏོ་རིང་པོ་དེ། 
ཁྱོད་ལ་དགོས་ན་འཁྱེར་རྒྱུགས། 
བྱིས་པས་ང་ལ་དགོས། ང་ཚོས་ད་ལྟ་དོན་གཞན་འདྲ་ཤོད་དོ་ཟེར། 
ཁོ་ཚོས་ང་འཚོལ་དུ་སོང་ངམ། 
འཚོལ་དགོས་བྱུང༌། མཚོ་ངོགས་ཀྱི་ཉེན་སྲུང་རུ་ཁག་དང་གནམ་གྲུ་མངགས་གཏོང་བྱས་སོང་། 
རྒད་པོས་རྒྱ་མཚོ་ཧ་ཅང་ཆེ་ལ་གྲུ་ནི་ཤིན་ཏུ་ཆུང་བས་སླ་མོར་མཐོང་ཐུབ་རྒྱུ་མ་ཡིན་ཞེས་བཤད། རྒྱ་མཚོར་ཁ་གཏད་དེ་ཆིག་ལབ་རྒྱག་མི་དགོས་པར་མི་ཞིག་ལ་གཏམ་གླེང་རྒྱུ་ཡོད་པས་ཁོང་སྤྲོ་བས་རབ་ཏུ་མྱོས། ཁོ་བོས་ཁྱོད་ཧ་ཅང་དྲན་བྱུང་། ཁྱོད་ཚོས་གང་ཞིག་འཛིན་ཐུབ་བྱུང་ཞེས་དྲིས། 
ཉིན་ཐོག་མར་ཉ་གཅིགཉིན་གཉིས་པར་ཉ་གཅིག ཉིན་གསུམ་པར་ཉ་གཉིས། 
ཡག་པོ་བྱུང་འདུག
ད་ནས་ང་ཚོ་སླར་ཡང་མཉམ་དུ་ཉ་འཛིན་པར་ཕྱིན་ཆོག
མིན། ཁོ་བོའི་རླུང་རྟ་ཡག་པོ་མེད་པས་ད་ནས་ལམ་འགྲོ་རྒྱུག་མི་ཐུབ། 
བུ་དེས་ག་རེའི་རླུང་རྟ། ངས་རླུང་རྟ་རྒྱས་ཐུབ་པཱ་ཟེར་བྱུང་། 
ཁྱོད་ཀྱི་ཁྱིམ་མིས་ཅི་མི་ཟེར་རམ། 
ངས་སྣང་བ་གཏོང་གི་མེད། ཁ་སང་ཉ་གཉིས་འཛིན་ཐུབ་བྱུང་། ངས་ཤེས་བྱ་མང་པོ་ཞིག་སྦྱོང་དགོས་འདུག་པས་ད་ནས་ང་ཚོས་མཉམ་དུ་ཉ་འཛིན་དགོས
ང་ཚོས་ཉ་ལ་བསྣུན་ཚེ་གསོད་ཐུབ་པའི་མདུང་རིང་རྣོ་པོ་ཞིག་བཟོས་ཏེ་རྒྱུན་དུ་གྲུའི་སྟེང་འཇོག་དགོས། ཁྱོད་ཀྱིས་ཧྥུ་ཐེ་རྟགས་ཅན་རླངས་འཁོར་རྙིང་པ་ཞིག་གི་ལྕགས་ལེབ་སྤྱད་དེ་མདུང་རྩེ་བཟོས་ན་འཐུས། ང་ཚོས་ཀོ་ན་པག་ཡཱ་གྲོང་ཁུལ་དུ་བརྡར་བར་ཕྱིན་ཆོག དེ་རྣོ་ཐག་ཆོད་གཅིག་བརྡར་ནས་ཆག་སྐྱོན་མི་ཡོང་བའི་ཆེད་མེས་བཞུ་སྦྱངས་མ་བྱས་ན་བཟང་། ངའི་གྲི་ཆག་སོང་། 
ངས་གྲི་ཞིག་བཙལ་ཡོང་། ལྕགས་ལེབ་ཡང་མྱུར་དུ་བརྡར་དགོས། ལྷགས་པ་ཆེན་པོ་འདི་ཉིན་ག་ཚོད་ལྡང་ཡོང་། 
ཡང་ན་ཉིན་གསུམ། ཡང་ན་དེས་ཚད་མི་ཡོང་། 
བྱིས་པས་ངས་ཡོངས་རྫོགས་གྲ་སྒྲིག་འཐུས་ཚང་བྱེད་རྒྱུ་ཡིན། ཁྱེད་ཀྱིས་ཕྱག་ཡག་པོ་གསོས་གནང་། སྤོ་བོ་ལགས་ཟེར། 
དེ་ཚོ་གང་འདྲ་ཟེ་གསོ་དགོས་ཁོ་བོས་ཤེས་ཀྱི་ཡོད། མདང་ནུབ་ཡ་མཚན་ཞིག་སྐྱུག་བྱུང་། བྲང་ཁོག་ནང་ཅི་ཞིག་གས་པའི་སྣང་བ་བྱུང༌། 
བྱིས་པས་དེ་ཡང་གསོས་པ་བྱ་དགོས། མར་གཟིམ་ཞིགསྤོ་བོ་ལགས། ངས་ཁྱེད་ལ་སྐུ་འཇུག་གཙང་མ་ཞིག་ལེན། དེ་ནས་ཟས་རིགས་འཁྱེར་ཡོང་ཟེར། 
ཁོ་བོ་འདི་ན་མེད་པའི་སྐབས་ཀྱི་ཚགས་པར་གང་རུང་ཞིག་ཀྱང་འཁྱེར་ཤོག་ཅེས་རྒད་པོས་བཤད། 
ཁྱེད་མགྱོགས་མྱུར་དྲག་སྐྱེད་ཡོང་བ་གནང་དགོས། ངས་ཤེས་བྱ་དུ་མ་སྦྱོང་དགོས་པ་འདུགག་རེ་སློབ་ནའང་འགྲིག་ག ཁྱེད་ཀྱིས་དཀའ་ཚེགས་མང་པོ་མྱངས་ཡོད་ཀྱི་རེད
ཉུང་ཉུང་མ་རེད་ད་ཅེས་རྒད་པོས་ལབ། 
བུ་དེས་ངས་བཟའ་བཅའ་དང་ཚགས་པར་ལེན་པར་ཕྱིན་ཆོག ངལ་གསོས་གནང་དང་། སྤོ་བོ་ལགས། ངས་སྨན་ཁང་དུ་ཕྱིན་ཏེ་ཁྱེད་ཀྱི་ཕྱག་ལ་སྨན་ཏོག་ཙམ་ལེན་གོ་ཟེར། 
ཕའེ་རྡ་ལི་ཁར་ཉ་མགོ་དེ་ཁོང་ལ་ཕུལ་བ་ཡིན་ཟེར་རྒྱུ་མ་བརྗེད་བྱོས། 
བརྗེད་མི་ཡོང་། ངའི་བློ་ལ་ངེས་ཡོད། 
ཕྲུ་གུས་ཞིག་རལ་དུ་གྱུར་པའི་བྱུ་རུའི་རྡོ་གཅལ་གྱི་ལམ་དེད་ནས་ངུ་བཞིན་སོང་། 
དེ་ཉིན་ཕྱི་དྲོ། གཡབ་སྟེང་ཆང་ཁང་དུ་ལྗོངས་རྒྱུ་བ་ཁྱུ་ཞིག་སླེབས་སོང་། བུད་མེད་ཞིག་གིས་མཚོ་ཆུར་ཐུར་དུ་བལྟ་བའི་ཚེ་སྦི་རག་ཤེལ་དམ་སྟོང་པ་འགའ་ཤས་དང་སྒྲོམ་བུ་ཉའི་ཉ་རོའི་གསེང་དུ་སྦོམ་ལ་རིང་བའི་སྒལ་ཚིགས་ཀྱི་རུས་པ་དཀར་པོའི་སྣེ་གཅིག་ལ་མཇུག་མ་ཆེན་པོ་ཡོད་པ་ཞིག་རིག ཤར་རླུང་གིས་གྲུ་ཁའི་ཕྱི་རོལ་དུ་རྒྱུན་ཆད་མེད་པར་རྦ་རླབས་དྲག་པོ་འཕྱུར་བའི་སྐབས་མཇུག་མ་འདི་རླབས་དང་བསྟུན་ནས་འཕྱོ་བ་དང་ཡམ་ཡོམ་བྱེད་དོ། 
ཕ་གི་ཅི་ཞིག་ཡིན། བུད་མེད་དེས་ཉ་ཆེན་གྱི་རུས་ཚིགས་རིང་པོར་མཛུབ་མོ་བཙུགས་བཞིན་ཞབས་ཞུ་བར་དྲིས། དེ་ནི་ད་ཆ་གད་སྙིགས་ཙམ་ལ་གྱུར་ནས་རྦ་རླབས་ཀྱིས་འཁྱེར་རྒྱུར་སྒུག་ཡོད། 
ཞབས་ཞུ་བས། ཉ་རྡོ་ཟན། ཉ་རྡོ་ཟན་ཆེན་པོ་ཞིག་ཟེར། 
ཁོས་དོན་དེར་གསལ་བཤད་བྱེད་དགོས་སྙམ། (ཉ་རྡོ་ཟན་གྱིས་ཉ་ཆེན་མཱ་ལིན་ཡུའི་བཟས་ཤུལ་རུས་པ་ཡིན་ལུགས་-བསྒྱུར་པ་པོས། )
ཉ་རྡོ་ཟན་ལ་མཇུག་མ་སྙིང་རྗེ་པོ་འདི་འདྲ་ཞིག་ཡོད་པ་ཁོ་མོས་མ་ཤེས། 
བཟོ་ལྟ་འདི་འདྲའི་ཡག་པ་ལ། 
ཁོ་བོས་ཀྱང་མ་ཤེས་ཞེས་མོའི་སྐྱེས་པ་དེས་ལན་བཏབ། 
ལམ་ཆེན་ཕར་ངོས་སུ་ཡོད་པའི་སྤྱིལ་བུའི་ནང་རྒད་པོ་ཁོང་བསྐྱར་དུ་གཉིད་ལ་ཡུར་སོང་། སྔར་བཞིན་ཁ་བུབ་ཏུ་ཉལ་ཡོད། ཕྲུ་གུ་དེས་ཁོང་གི་འཁྲིས་སུ་ལོག་སྟེ་ཁོང་སྲུང་ནས་བསྡད། རྒད་པོའི་རྨི་ལམ་ནང་རི་དྭགས་རྒྱལ་པོ་སེང་གེ་རྨིས་བཞིན་ཡོད། 
